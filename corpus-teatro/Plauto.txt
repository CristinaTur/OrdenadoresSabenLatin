	@Titus Maccius Plautus	Amphitruo	verse
	%AMPHITRVO 	
	%I.i 	
  {MERCVRIVS} Vt vos in vostris voltis mercimoniis 	1
emundis vendundisque me laetum lucris 	
adficere atque adiuvare in rebus omnibus 	
et ut res rationesque vostrorum omnium 	
bene <me> expedire voltis peregrique et domi 	5
bonoque atque amplo auctare perpetuo lucro 	
quasque incepistis res quasque inceptabitis, 	
et uti bonis vos vostrosque omnis nuntiis 	
me adficere voltis, ea adferam, ea uti nuntiem 	
quae maxime in rem vostram communem sient 	10
(nam vos quidem id iam scitis concessum et datum 	
mi esse ab dis aliis, nuntiis praesim et lucro): 	
haec ut me voltis adprobare adnitier, 	
[lucrum ut perenne vobis semper suppetat] 	
ita huic facietis fabulae silentium 	15
itaque aequi et iusti hic eritis omnes arbitri. 	
  Nunc cuius iussu venio et quam ob rem venerim 	
dicam simulque ipse eloquar nomen meum. 	
Iovis iússu venio, nomen Mercurio est mihi. 	
pater huc me misit ad vos oratum meus, 	20
tam etsi, pro imperio vobis quod dictum foret, 	
scibat facturos, quippe qui intellexerat 	
vereri vos se et metuere, ita ut aequom est Iovem; 	
verum profecto hoc petere me precario 	
a vobis iussit, leniter, dictis bonis. 	25
etenim ille, cuius huc iussu venio, Iuppiter 	
non minus quam vostrum quivis formidat malum: 	
humana matre natus, humano patre, 	
mirari non est aequom, sibi si praetimet; 	
atque ego quoque etiam, qui Iovis sum filius, 	30
contagione mei patris metuo malum. 	
propterea pace advenio et pacem ad vos affero:† 	
iustam rem et facilem esse oratam a vobis volo, 	
nam iusta ab iustis iustus sum orator datus. 	
nam iniusta ab iustis impetrari non decet, 	35
iusta autem ab iniustis petere insipientia est; 	
quippe illi iniqui ius ignorant neque tenent. 	
nunc iam huc animum omnes quae loquar advortite. 	
debetis velle quae velimus: meruimus 	
et ego et pater de vobis et re publica; 	40
nam quid ego memorem (ut alios in tragoediis 	
vidi, Neptunum Virtutem Victoriam 	
Martem Bellonam, commemorare quae bona 	
vobis fecissent) quis bene factis meus pater, 	
deorum regnator * architectus omnibus? 	45
sed mos numquam illi fuit patri meo,† 	
ut exprobraret quod bonis faceret boni; 	
gratum arbitratur esse id a vobis sibi 	
meritoque vobis bona se facere quae facit. 	
  Nunc quam rem oratum huc veni primum proloquar, 	50
post argumentum huius eloquar tragoediae. 	
quid? contraxistis frontem, quia tragoediam 	
dixi futuram hanc? deus sum, commutavero. 	
eandem hánc, si voltis, faciam ex tragoedia 	
comoedia ut sit omnibus isdem vorsibus. 	55
utrum sit an non voltis? sed ego stultior, 	
quasi nesciam vos velle, qui divos siem. 	
teneo quid animi vostri super hac re siet: 	
faciam ut commixta sit: <sit> tragicomoedia. 	
nam me perpetuo facere ut sit comoedia, 	60
reges quo veniant et di, non par arbitror. 	
quid igitur? quoniam hic servos quoque partes habet, 	
faciam sit, proinde ut dixi, tragicomoedia. 	
nunc hoc me orare a vobis iussit Iuppiter, 	
ut conquaestores singula in subsellia 	65
eant per totam caveam spectatoribus, 	
si cui favitores delegatos viderint, 	
ut is in cavea pignus capiantur togae; 	
sive quí ambissint palmam histrionibus 	
sive cuíquam artifici, si per scriptas litteras 	70
sive qui ípse ambissit seu per internuntium, 	
sive adeo aediles perfidiose cui duint, 	
sirempse legem iussit esse Iuppiter, 	
quasi mágistratum sibi alterive ambiverit. 	
virtute dixit vos victores vivere, 	75
non ambitione neque perfidia: qui minus 	
eadem histrioni sit lex quae summo viro? 	
virtute ambire oportet, non favitoribus. 	
sat habet favitorum semper qui recte facit, 	
si illis fides est quibus est ea res in manu. 	80
hoc quoque etiam mihi <pater> in mandatis dedit, 	
ut conquaestores fierent histrionibus: 	
qui sibi mandasset delegati ut plauderent 	
quive quo placeret alter fecisset minus, 	
eius órnamenta et corium uti conciderent. 	85
mirari nolim vos, quapropter Iuppiter 	
nunc histriones curet; ne miremini: 	
ipse hanc acturust Iuppiter comoediam. 	
quid? admirati estis? quasi vero novom 	
nunc proferatur, Ióvem facere histrioniam; 	90
etiam, histriones anno cum in proscaenio hic 	
Iovem invocarunt, venit, auxilio is fuit. 	
[praeterea certo prodit in tragoedia.] 	
hanc fabulam, inquam, hic Iuppiter hodie ipse aget, 	
et ego una cum illo. nunc <vos> animum advortite, 	95
dum huius argumentum éloquar comoediae. 	
  Haec urbs est Thebae. in illisce habitat aedibus 	
Amphitruo, natus Argis ex Argo patre, 	
quicum Alcumena est nupta, Electri filia. 	
is nunc Amphitruo praefectust legionibus, 	100
nam cum Telobois bellum est Thebano poplo. 	
is prius quam hinc abiit ipsemet in exercitum, 	
gravidam Alcumenam úxorem fecit suam. 	
nam ego vos novisse credo iam ut sit páter meus, 	
quam liber harum rerum multarum siet 	105
quantusque amator sit quod complacitum est semel. 	
is amare occepit Alcumenam clam virum 	
usuramque eius corporis cepit sibi, 	
et gravidam fecit is eam compressu suo. 	
nunc de Alcumena ut rem teneatis rectius, 	110
utrimque est gravida, et ex viro et ex summo Iove. 	
et meus pater nunc intus hic cum illa cubat, 	
et haec ob eam rem nox est facta longior, 	
dum <cum> illa quacum volt voluptatem capit; 	
sed ita adsimulavit se, quasi Amphitruo siet. 	115
nunc ne hunc ornatum vos meum admiremini, 	
quod ego huc processi sic cum servili schema: 	
veterem atque antiquam rem novam ad vos proferam, 	
propterea ornatus in novom incessi modum. 	
nam méus pater intus núnc est eccum Iuppiter; 	120
in Amphitruonis vertit sese imaginem 	
omnesque eum esse censent servi qui vident: 	
ita versipellem se facit quando lubet. 	
ego servi sumpsi Sosiae mi imaginem, 	
qui cum Amphitruone abiit hinc in exercitum, 	125
ut praeservire amanti meo possem patri 	
atque ut ne, qui essem, familiares quaererent, 	
versari crebro hic cum viderent me domi; 	
nunc, cum esse credent servom et conservom suom, 	
haud quisquam quaeret qui siem aut quid venerim. 	130
pater nunc intus suo animo morem gerit: 	
cubat complexus cuius cupiens maxime est; 	
quae illi ad legionem facta sunt memorat pater 	
meus Alcumenae: ílla illum censet virum 	
suom esse, quae cum moecho est. ibi nunc meus pater 	135
memorat, legiones hostium ut fugaverit, 	
quo pacto sit donis donatus plurimis. 	
ea dona, quae illic Amphitruoni sunt data, 	
abstulimus: facile meus pater quod volt facit. 	
nunc hodie Amphitruo veniet huc ab exercitu 	140
et servos, cuius ego hanc feró imaginem. 	
nunc internosse ut nos possitis facilius, 	
ego has habebo úsque in petaso pinnulas; 	
tum meo patri autem torulus inerit aureus 	
sub petaso: id signum Amphitruoni non erit. 	145
ea signa nemo hórum familiarium 	
videre poterit: verum vos videbitis. 	
sed Amphitruonis illic est servos Sosia: 	
a portu illíc nunc cum lanterna ádvenit. 	
abigam iam ego illum advenientem ab aedibus. 	150
adeste: erit operae pretium híc spectantibus 	
Iovem et Mercurium facere hístrioniam. 	
{SOSIA} Qui me álter est audácior homo aút qui confidéntior, 	
iuventútis mores qui sciam, qui hoc noctis solus ambulem? 	
quid faciam nunc, si tres viri me in carcerem compegerint? 	155
inde crás quasi e promptaria cella depromar ad flagrum, 	
nec causam liceat dicere mihi, néque in ero quicquam auxili 	
nec quisquam sit quin me <malo> omnes esse dignum deputent. 	
íta quasi incudém me miserum hómines octo válidi caedant: 	159-160
ita peregre adveniens hospitio publicitus accipiar. 	161-162
haéc eri immodéstia 	163
coegit, me qui hoc noctis a portu ingratiis excitavit. 	
nonne ídem hoc luci me míttere potuit? 	165
opulénto homini hoc servitús dura est, 	
hoc mágis miser est divítis servos: 	
nóctesque diésque assiduó satis superque est 	
quód facto aut dícto adeost ópus, quietus ne sis. 	
ípse dominus díves, operis ét laboris expers, 	170
quódcumque homini áccidit libére, posse retur: 	
aéquom esse putát, non reputát laboris quid sit. 	
[nec aéquom anne iníquom imperét cogitábit.] 	
ergo ín servitúte expetúnt multa iníqua: 	
habéndum et ferúndum hoc onúst cum labóre. 	175
{MERC.} Satiúst me queri íllo modó servitútem: 	
hodié qui fuerim líber, 	
eúm nunc potívit patér servitútis, 	
hic qui verna natus est queritur. 	
{SOS.} Sum véro verna vérbero: num número mi in mentém fuit, 	180
dis advenientem gratias pro meritis agere atque alloqui? 	
ne illi edepol si merito meo referre studeant gratiam, 	
aliquem hominem allegent qui mihi advenienti os occillet probe, 	
quoniam bene quae in me fecerunt ingrata ea habui atque inrita. 	
{MERC.} Facit ille quod volgo haud solent, ut quid se sit dignum sciat. 	185
{SOS.} Quod numquam opinatus fui neque alius quisquam civium 	
sibi eventurum, id contigit, ut salvi poteremur domi. 	
victores victis hostibus legiones reveniunt domum, 	
duelló exstincto maximo atque internecatis hostibus. 	
quod multa Thebano poplo acerba obiecit funera, 	190
id vi et virtute militum victum atque expugnatum oppidum est 	
imperio atque auspicio eri mei Amphitruonis maxime. 	
praeda atque agro adoriaque adfecit populares suos 	
regique Thebano Creoni regnum stabilivit suom. 	
me a portu praemisit domum, ut haec nuntiem uxori suae, 	195
ut gesserit rem publicam ductu imperio auspicio suo. 	
ea nunc meditabor quo modo illi dicam, cum illo advenero. 	
si dixero mendacium, solens meo more fecero. 	
nam cum pugnabant maxume, ego tum fugiebam maxume; 	
verum quasi adfuerim tamen simulabo atque audita eloquar. 	200
sed quo modo et verbis quibus me deceat fabularier, 	
prius ipse mecum etiam volo hic meditari. sic hoc proloquar. 	
  Principio ut illo advenimus, ubi primum terram tetigimus, 	
continuo Amphitruo delegit viros primorum principes; 	
eos legat, Telobois iubet sententiam ut dicant suam: 	205
si sine vi et sine bello velint rapta et raptores tradere, 	
si quae asportassent redderent, se exercitum extemplo domum 	
reducturum, abituros agro Argivos, pacem atque otium 	
dare illis; sin aliter sient animati neque dent quae petat, 	
sese igitur summa vi virisque eorum oppidum oppugnassere. 	210
haec ubi Telobois ordine iterarunt quos praefecerat 	
Amphitruo, magnanimi viri freti virtute et viribus 	
superbe nimis ferociter legatos nostros increpant, 	
respondent bello se et suos tutari posse, proinde uti 	
propere <irent>, de suis finibus exercitus deducerent. 	215
haec ubi legati pertulere, Amphitruo castris ilico 	
producit omnem exercitum. Teloboae contra ex oppido 	
legiones educunt suas nimis pulcris armis praeditas. 	
póstquam utrimque éxitum est máxima cópia, 	
dispertiti viri, dispertiti ordines, 	220
nos nostras more nostro et modo instruximus 	
légiones, item hóstes contra légiones suas ínstruont. 	
deínde utrique ímperatóres in medium éxeunt, 	
éxtra turbam órdinum cólloquontúr simul. 	
convenit, victi utri sint eo proelio, 	225
urbem agrum aras focos seque uti dederent. 	
postquam id actum est, tubae contra utrimque occanunt, 	
consonat terra, clamorem utrimque efferunt. 	
imperator utrimque, hinc et illinc, Iovi 	
vota suscipere, <utrimque> hortari exercitum. 	230
<tum> pro se quisque id quod quisque potest et valet 	
edit, ferro ferit, tela frangunt, boat 	
caélum fremitú virum, ex spíritu atque anhélitu 	
nébula constát, cadunt vólnerum ví viri. 	
denique, ut voluimus, nostra superat manus: 	235
hostes crebri cadunt, nostri contra ingruont 	
[vicimus] ví feroces. 	
sed †fugam in se tamen nemo convortitur 	
nec recedit loco quin statim rem gerat; 	
animam omittunt prius quam loco demigrent: 	240
quisque ut steterat iacet optinetque ordinem. 	
hóc ubi Amphítruo erus cónspicatust, 	
ílico equités iubet déxtera indúcere. 	
equites parent citi: ab dextera maximo 	
cúm clamore involant ímpetu alacri, 	245
foédant et próterunt hóstium cópias 	
iúre iniustas. 	
{MERC.} Numquam étiam quicquam adhúc verborum est prólocutus pérperam: 	
namque ego fui illi in re praesenti et meus, cum pugnatum est, pater. 	
{SOS.} Perduelles penetrant se in fugam; ibi nostris animus additust: 	250
vortentibus Telobois telis complebantur corpora, 	
ipsusque Amphitruo regem Pterelam sua obtruncavit manu. 	
haec illic est pugnata pugna úsque a mani ad vesperum 	
(hoc adeo hoc commemini magis, quia illo die inpransus fui), 	
sed proelium id tandem diremit nox interventu suo. 	255
postridie in castra ex urbe ad nos veniunt flentes principes: 	
velatis manibus orant ignoscamus peccatum suom, 	
deduntque se, divina humanaque omnia, urbem et liberos 	
in dicionem atque in arbitratum cuncti Thebano poplo. 	
post ob virtutem ero Amphitruoni patera donata aurea est, 	260
qui Pterela potitare solitus est rex. haec sic dicam erae. 	
nunc pergam eri imperium exequi et me domum capessere. 	
{MERC.} Áttat, illic húc iturust. íbo ego illi óbviam, 	
neque ego huc hominem hodie ad aedis has sinam umquam accedere; 	
quando imago est huius in me, certum est hominem eludere. 	265
et enim vero quoniam formam cépi huius ín med et statum, 	
decet et facta moresque huius habere me similes item. 	
itaque me malum esse oportet, callidum, astutum admodum 	
atque hunc, telo suo sibi, malitia a foribus pellere. 	
sed quid illúc est? caelum aspectat. observabo quam rem agat. 	270
{SOS.} Certe edepol, si quicquamst aliud quod credam aut certo sciam, 	
credo ego hac noctu Nocturnum óbdormivisse ebrium. 	
nam neque se Septentriones quoquam in caelo commovent, 	
neque se Luna quoquam mutat atque uti exorta est semel, 	
nec Iugulae neque Vesperugo neque Vergiliae óccidunt. 	275
ita statim stant signa, neque nox quoquam concedit die. 	
{MERC.} Perge, Nox, ut occepisti, gere patri morem meo: 	
optumo optume optumam operam das, datam pulchre locas. 	
{SOS.} Neque ego hac nocte longiorem me vidisse censeo, 	
nisi item unam, verberatus quam pependi perpetem; 	280
eam quoque edepol etiam multo haec vicit longitudine. 	
credo edepol equidem dormire Solem, atque adpotum probe; 	
mira sunt nisi invitavit sese in cena plusculum. 	
{MERC.} Ain vero, verbero? deos esse tui similis putas? 	
ego pol te istis tuis pro dictis et male factis, furcifer, 	285
accipiam; modo sis veni huc: invenies infortunium. 	
{SOS.} Vbi sunt isti scortatores, qui soli inviti cubant? 	
haec nox scita est exercendo scorto conducto male. 	
{MERC.} Meus pater nunc pro huius verbis recte et sapienter facit, 	
qui complexus cum Alcumena cubat amans animo obsequens. 	290
{SOS.} Ibo ut erus quod imperavit Alcumenae nuntiem. 	
sed quis hic ést homo, quem ante aedis video hoc noctis? non placet. 	
{MERC.} Nullust hoc metuculosus aeque. {SOS.} Mi in mentem venit, 	
illic homó hoc dé umero volt pallium detexere. 	
{MERC.} Timet homo: deludam ego illum. {SOS.} Perii, dentes pruriunt; 	295
certe advenientem hic me hospitio pugneo accepturus est. 	
credo misericors est: nunc propterea quod me meus erus 	
fecit ut vigilarem, hic pugnis faciet hodie ut dormiam. 	
oppido interii. obsecro hercle, quantus et quam validus est. 	
{MERC.} Clare advorsum fabulabor, <ut> hic auscultet quae loquar; 	300
igitur magis demum maiorem in sese concipiet metum. 	
agite, pugni, iam diu est quom ventri victum non datis: 	
iam pridem videtur factum, heri quod homines quattuor 	
in soporem collocastis nudos. {SOS.} Formido male, 	
né ego hic nomen meum commutem et Quintus fiam e Sosia; 	305
quattuor nudos sopori se dedisse hic autumat: 	
metuo ne numerum augeam illum. {MERC.} em, nunciam ergo: sic volo. 	
{SOS.} Cingitur: certe expedit se. {MERC.} Non feret quin vapulet. 	
{SOS.} Quis homo? {MERC.} Quisquis homo huc profecto venerit, pugnos edet. 	
{SOS.} Apage, non placet me hoc noctis esse: cenavi modo; 	310
proin tu istam cenam largire, si sapis, esurientibus. 	
{MERC.} Haud malum huic est pondus pugno. {SOS.} Perii, pugnos ponderat. 	
{MERC.} Quid si ego illum tractim tangam, ut dormiat? {SOS.} Servaveris, 	
nam continuas has tris noctes pervigilavi. {MERC.} Pessumest, 	
facimus nequiter, ferire malam male discit manus; 	315
alia forma ésse oportet quem tu pugno legeris. 	
{SOS.} Illic homo me interpolabit meumque os finget denuo. 	
{MERC.} Exossatum os esse oportet quem probe percusseris. 	
{SOS.} Mirum ni hic me quasi murenam éxossare cogitat. 	
ultro istunc qui exossat homines. perii, si me aspexerit. 	320
{MERC.} Olet homo quidam malo suo. {SOS.} ei, numnam ego óbolui? 	
{MERC.} Atque haud longe abesse oportet, verum longe hinc afuit. 	
{SOS.} Illic homo superstitiosust. {MERC.} Gestiunt pugni mihi. 	
{SOS.} Si in me exercituru's, quaeso in parietem ut primum domes. 	
{MERC.} Vox mi ad aures advolavit. {SOS.} Né ego homo infelix fui, 	325
qui non alas intervelli: volucrem vocem gestito. 	
{MERC.} Illic homo a me sibi malam rem arcessit iumento suo. 	
{SOS.} Non equidem ullum habeo iumentum. {M.} Onerandus est pugnis probe. 	
{SOS.} Lassus sum hercle, navi ut vectus huc sum: etiam nunc nauseo; 	
vix incedo inanis, ne ire posse cum onere existimes. 	330
{MERC.} Certe enim hic nescio quis loquitur. {SOS.} Salvos sum, non me videt: 	
nescioquem loqui autumat; mihi certo nomen Sosiaest. 	
{MERC.} Hinc enim míhi dextra vox auris, ut videtur, verberat. 	
{SOS.} Metuo, vocis ne vicem hodie hic vapulem, quae hunc verberat. 	
{MERC.} Optume eccum incedit ad me. {SOS.} Timeo, totus torpeo. 	335
non edepol nunc ubi terrarum sim scio, si quis roget, 	
neque miser me commovere possum prae formidine. 	
ilicet, mandata eri perierunt una et Sosia. 	
verum certum est confidenter hominem contra conloqui, 	
qui possim videri huic fortis, a me ut abstineat manum. 	340
{MERC.} Quo ambulas tu, qui Volcanum in cornu conclusum geris? 	
{SOS.} Quid id exquiris tu, qui pugnis os exossas hominibus? 	
{MERC.} Servosne <es> an liber? {SOS.} Vtcumque animo conlibitum est meo. 	
{MERC.} Ain vero? {SOS.} Aio enim vero. {M.} Verbero. {S.} Mentiris nunc. 	
{MERC.} At iam faciam ut verum dicas dicere. {SOS.} Quid eo est opus? 	345
{MERC.} Possum scire, quo profectus, cuius sis aut quid veneris? 	
{SOS.} Húc eo, eri <iussu, eius> sum servos. numquid nunc es certior? 	
{M.} Ego tibi istam hodie, sceleste, comprimam linguam. {S.} Haud potes: 	
bene pudiceque adservatur. {MERC.} Pergin argutarier? 	
quid apud hasce aedis negoti ést tibi? {SOS.} Immo quid tibi est? 	350
{MERC.} Rex Creo vigiles nocturnos singulos semper locat. 	
{SOS.} Bene facit: quia nos eramus peregre, tutatust domi; 	
at nunc abi sane, advenisse familiares dicito. 	
{MERC.} Nescio quam tu familiaris sis: nisi actutum hinc abis, 	
familiaris accipiere faxo haud familiariter. 	355
{S.} Hic inquam habito ego atque horunc servos sum. {M.} At scin quo modo? 	
faciam ego hodie te superbum, nisi hinc abis. {SOS.} Quonam modo? 	
{MERC.} Auferere, non abibis, sí ego fustem sumpsero. 	
{SOS.} Quin me esse huius familiai familiarem praedico. 	
{MERC.} Vide sis quam mox vapulare vis, nisi actutum hinc abis. 	360
{SOS.} Tun domo prohibere peregre me advenientem postulas? 	
{M.} Haecine tua domust? {S.} Ita inquam. {M.} Quis erus est igitur tibi? 	
{SOS.} Amphitruo, qui nunc praefectust Thebanis legionibus, 	
quicum nupta est Alcumena. {MERC.} Quid ais? quid nomen tibi est? 	
{SOS.} Sosiam vocant Thebani, Davo prognatum patre. 	365
{MERC.} Ne tu istic hodie malo tuo compositis mendaciis 	
advenisti, audaciai columen, consutis dolis. 	
{SOS.} Immo equidem tunicis consutis huc advenio, non dolis. 	
{MERC.} At mentiris etiam: certo pedibus, non tunicis venis. 	
{SOS.} Ita profecto. {MERC.} Nunc profecto vapula ob mendacium. 	370
{SOS.} Non edepol volo profecto. {MERC.} At pol profecto ingratiis. 	
hoc quidem profecto certum est, non est arbitrarium. 	
{SOS.} Tuam fidem obsecro. {MERC.} Tun te audes Sosiam esse dicere, 	
quí ego sum? {S.} Perii. {M.} Parum etiam, praeut futurum est, praedicas. 	
quoius nunc es? {SOS.} Tuos, nam pugnis usu fecisti tuom. 	375
pro fidem, Thebani cives. {MERC.} Etiam clamas, carnifex? 	
loquere, quid venisti? {SOS.} Vt esset quem tu pugnis caederes. 	
{M.} Cuius es? {S.} Amphitruonis, inquam, Sosia. {M.} Ergo istoc magis, 	
quia vaniloquo's, vapulabis: ego sum, non tu, Sosia. 	
{SOS.} Ita di faciant, ut tu potius sis atque ego te ut verberem. 	380
{M.} Etiam muttis? {S.} Iam tacebo. {M.} Quis tibi erust? {S.} Quem tu voles. 	
{MERC.} Quid igitur? qui nunc vocare? {SOS.} Nemo nisi quem iusseris. 	
{MERC.} Amphitruonis te esse aiebas Sosiam. {SOS.} Peccaveram, 	
nam Amphitruonis †socium ne me esse volui dicere. 	
{MERC.} Scibam equidem nullum esse nobis nisi me servom Sosiam. 	385
fugit te ratió. {SOS.} Vtinam istuc pugni fecissent tui. 	
{MERC.} Ego sum Sosia ille quem tu dudum esse aiebas mihi. 	
{SOS.} Obsecro ut per pacem liceat te alloqui, ut ne vapulem. 	
{MERC.} Immo indutiae parumper fiant, si quid vis loqui. 	
{SOS.} Non loquar nisi pace facta, quando pugnis plus vales. 	390
{MERC.} Dic si quid vis, non nocebo. {SOS.} Tuae fide credo? {MERC.} Meae. 	
{SOS.} Quid si falles? {MERC.} Tum Mercurius Sosiae iratus siet. 	
{SOS.} Animum advorte. nunc licet mihi libere quidvis loqui. 	
Amphitruonis ego sum servos Sosia. {MERC.} Etiam denuo? 	
{SOS.} Pacem feci, foedus feci. vera dico. {MERC.} Vapula. 	395
{SOS.} Vt libet quid tibi libet fac, quoniam pugnis plus vales; 	
verum, utut es facturus, hoc quidem hercle haud reticebo tamen. 	
{MERC.} Tu me vivos hodie numquam facies quin sim Sosia. 	
{SOS.} Certe edepol tu me alienabis numquam quin noster siem; 	
nec nobis praeter med alius quisquam est servos Sosia. 	400
[qui cum Amphitruone hinc una ieram in exercitum.] 	
{M.} Hic homo sanus non est. {S.} Quod mihi praedicas vitium, id tibi est. 	
quid, malum, non súm ego servos Amphitruonis Sosia? 	
nonne hac noctu nostra navis <huc> ex portu Persico 	
venit, quae me advexit? nonne me huc erus misit meus? 	405
nonne ego nunc sto ante aedes nostras? non mi est lanterna in manu? 	
non loquor, nón vigilo? nonne hic homo módo me pugnis contudit? 	
fecit hercle, nam etiam misero nunc <mihi> malae dolent. 	
quid igitur ego dubito, aut cur non intro eo in nostram domum? 	
{M.} Quid, domum vostram? {S.} Ita enim vero. {M.} Quin quae dixisti modo 	410
omnia ementitu's: equidem Sosia Amphitruonis sum. 	
nam noctu hac soluta est navis nostra e portu Persico, 	
et ubi Pterela rex regnavit oppidum expugnavimus, 	
et legiones Teloboarum vi pugnando cepimus, 	
et ipsus Amphitruo optruncavit regem Pterelam in proelio. 	415
{SOS.} Egomet mihi non credo, cum illaec autumare illum audio; 	
hic quidem cérte quae illic sunt res gestae memorat memoriter. 	
sed quid ais? quid Amphitruoni <doni> a Telobois datum est? 	
{MERC.} Pterela rex qui potitare solitus est patera aurea. 	
{SOS.} Elocutus est. ubi patera nunc est? {MERC.} <Est> in cistula; 	420
Amphitruonis obsignata signo est. {SOS.} Signi dic quid est? 	
{MERC.} Cum quadrigis Sol exoriens. quid me captas, carnufex? 	
{SOS.} Argumentis vicit, aliud nomen quaerundum est mihi. 	
nescio unde haec hic spectavit. iám ego hunc decipiam probe; 	
nam quod egomet solus feci, nec quisquam alius affuit, 	425
in tabernaclo, id quidem hodie numquam poterit dicere. 	
si tu Sosia es, legiones cum pugnabant maxume, 	
quid in tabernaclo fecisti? victus sum, si dixeris. 	
{MERC.} Cadus erat vini, inde implevi hírneam. {SOS.} Ingressust viam. 	
{MERC.} Eam ego, ut matre fuerat natum, vini éduxi meri. 	430
{SOS.} Factum est illud, ut ego illíc vini hirneam ebiberim meri. 	
mira sunt nisi latuit intus illic in illac hirnea. 	
{MERC.} Quid nunc? vincon argumentis, te non esse Sosiam? 	
{SOS.} Tu negas med esse? {MERC.} Quid ego ni negem, qui egomet siem? 	
{SOS.} Per Iovem iuro med esse neque me falsum dicere. 	435
{MERC.} At ego per Mercurium iuro, tibi Iovem non credere; 	
nam iniurato scio plus credet mihi quam iurato tibi. 	
{SOS.} Quis ego sum saltem, si non sum Sosia? te interrogo. 	
{MERC.} Vbi ego Sosia nolim esse, tu esto sane Sosia; 	
nunc, quando ego sum, vapulabis, ni hinc abis, ignobilis. 	440
{SOS.} Certe edepol, quom illum contemplo et formam cognosco meam, 	
quem ad modum ego sum (saepe in speculum inspexi), nimis similest mei; 	
itidem habet petasum ac vestitum: tam consimilest atque ego; 	
sura, pes, statura, tonsus, oculi, nasum vel labra, 	
malae, mentum, barba, collus: totus. quid verbis opust? 	445
si tergum cicatricosum, nihil hoc similist similius. 	
sed quom cogito, equidem certo idem sum qui semper fui. 	
novi erum, novi aedis nostras; sane sapio et sentio. 	
non ego illi obtempero quod loquitur. pultabo foris. 	
{MERC.} Quó agis te? {S.} Domum. {M.} Quadrigas si nunc inscendas Iovis 	450
atque hinc fugias, ita vix poteris effugere infortunium. 	
{SOS.} Nonne erae meae nuntiare quod erus meus iussit licet? 	
{MERC.} Tuae si quid vis nuntiare: hanc nostram adire non sinam. 	
nam si me inritassis, hodie lumbifragium hinc auferes. 	
{SOS.} Abeo potius. di immortales, obsecro vostram fidem, 	455
ubi ego perii? ubi immutatus sum? ubi ego formam perdidi? 	
an egomet me illic reliqui, si forte oblitus fui? 	
nám hic quidem omnem imaginem meam, quae antehac fuerat, possidet. 	
vivo fit quod numquam quisquam mortuo faciet mihi. 	
ibo ad portum atque haec uti sunt facta ero dicam meo; 	460
nisi etiam is quoque me ignorabit: quod ille faxit Iuppiter, 	
ut ego hodie ráso capite calvos capiam pilleum.— 	
	%I.ii 	
{MERC.} Bene próspere hoc hodie operis processit mihi: 	463
amovi a foribus maximam molestiam, 	
patri ut liceret tuto illam amplexarier. 	465
iam ille illuc ad erum cum Amphitruonem advenerit, 	
narrabit servom hinc sese a foribus Sosiam 	
amovisse; ille adeo illum mentiri sibi 	
credet, neque credet huc profectum, ut iusserat. 	
erroris ambo ego illos et dementiae 	470
complebo atque omnem Amphitruonis familiam, 	
adeo usque, satietatem dum capiet pater 	
illius quám amat. igitur demum omnes scient 	
quae facta. denique Alcumenam Iuppiter 	
redigét antiquam coniugi in concordiam. 	475
nam Amphitruo actutum uxori turbas conciet 	
atque insimulabit eam probri; tum meus pater 	
eam séditionem illi in tranquillum conferet. 	
nunc de Alcumena dudum quod dixi minus, 	
hodie illa pariet filios geminos duos 	480
alter decumo post mense nascetur puer 	
quam seminatust, alter mense septumo; 	
eorum Ámphitruonis alter est, alter Iovis: 	
verum minori puero maior est pater, 	
minor maiori. iamne hoc scitis quid siet? 	485
sed Alcumenae huius honoris gratia 	
pater curavit uno ut fetu fieret, 	
uno ut labore absolvat aerumnas duas. 	
[et ne in suspicione ponatur stupri 	
et clandestina ut celetur consuetio.] 	490
quamquam, ut iam dudum dixi, resciscet tamen 	
Amphitruo rem omnem. quid igitur? nemo id probro 	
profecto ducet Alcumenae; nam deum 	
non par videtur facere, delictum suom 	
suamque ut culpam expetere in mortalem ut sinat. 	495
orationem comprimam: crepuit foris. 	
Amphitruo subditivos eccum exit foras 	
cum Alcumena uxore usuraria. 	
	%I.iii 	
{IVPPITER} Béne vale, Alcumena, cura rem communem, quod facis; 	499
atque inperce quaeso: menses iam tibi esse actos vides. 	500
mihi necesse est ire hinc; verum quod erit natum tollito. 	
{ALCVMENA} Quid istuc est, mi vir, negoti, quod tu tam subito domo 	
abeas? {IVPP.} Edepol haud quod tui me neque domi distaedeat; 	
sed ubi summus imperator non adest ad exercitum, 	
citius quod non facto est usus fit quam quod facto est opus. 	505
{MERC.} Nimis hic scitust sycophanta, qui quidem meus sit pater. 	
observatote <eum>, quam blande mulieri palpabitur. 	
{ALC.} Ecastor te experior quanti facias uxorem tuam. 	
{IVPP.} Satin habes, si feminarum nulla est quam aeque diligam? 	
{MERC.} Edepol ne illa si istis rebus te sciat operam dare, 	510
ego faxim ted Amphitruonem esse malis, quam Iovem. 	
{ALC.} Experiri istuc mavellem me quam mi memorarier. 	
prius abis quam lectus ubi cubuisti concaluit locus. 	
heri venisti media nocte, nunc abis. hocin placet? 	
{MERC.} Accedam atque hanc appellabo et subparasitabor patri. 	515
numquam edepol quemquam mortalem credo ego uxorem suam 	
sic ecflictim amare, proinde ut hic te ecflictim deperit. 	
{IVPP.} Carnufex, non ego te novi? ábin e conspectu meo? 	
quid tibi hanc curatio est rem, verbero, aut muttitio? 	
quoii ego iam hoc scipione—{ALC.} Ah noli. {IVPP.} Muttito modo. 	520
{MERC.} Nequiter paene expedivit prima parasitatio. 	
{IVPP.} Verum quod tu dicis, mea uxor, non te mi irasci decet. 	
clanculum abii a legione: operam hanc subrupui tibi, 	
ex me primo <ut> prima scires, rem ut gessissem publicam. 	
ea tibi omnia enarravi. nisi te amarem plurimum, 	525
non facerem. {MERC.} Facitne ut dixi? timidam palpo percutit. 	
{IVPP.} Nunc, ne legio persentiscat, clam illuc redeundum est mihi, 	
ne me uxorem praevertisse dicant prae re publica. 	
{ALC.} Lacrimantem ex abitu concinnas tu tuam uxorem. {IVPP.} Tace, 	
ne corrumpe oculos, redibo actutum. {ALC.} Id actutum diu est. 	530
{IVPP.} Non ego te hic lubens relinquo neque abeo abs te. {ALC.} Sentio, 	
nam qua nocte ad me venisti, eadem abis. {IVPP.} Cur me tenes? 	
tempus <est>: exire ex urbe prius quam lucescat volo. 	
nunc tibi hanc pateram, quae dono mi illi ob virtutem data est, 	
Pterela rex qui potitavit, quem ego mea occidi manu, 	535
Alcumena, tibi condono. {ALC.} Facis ut alias res soles. 	
ecastor condignum donum, qualest qui donum dedit. 	
{MERC.} Immo sic: condignum donum, qualest cui dono datumst. 	
{IVPP.} Pergin autem? nonne ego possum, furcifer, te perdere? 	
{ALC.} Noli amabo, Amphitruo, irasci Sosiae causa mea. 	540
{IVPP.} Faciam ita ut vis. {MERC.} Ex amore hic admodum quam saevos est. 	
{I.} Numquid vis? {A.} Vt quom absim mé ames, me tuam te absente tamen. 	
{MERC.} Eamus, Amphitruo. lucescit hoc iam. {IVPP.} Abi prae, Sosia, 	
iam ego sequar. numquid vis? {A.} Etiam: ut actutum advenias. {I.} Licet, 	
prius tuá opinione híc adero: bonum ánimum habe.— 	545
nunc te, nox, quae me mansisti, mitto uti cedas die, 	
ut mortalis inlucescat luce clara et candida. 	
atque quanto, nox, fuisti longior hac proxuma, 	
tanto brevior dies ut fiat faciam, ut aeque disparet. 	
sed dies e nocte accedat. ibo et Mercurium sequar.— 	550
	%II.i 	
{AMPHITRVO} Age í tu secúndum. {SOSIA} Sequór, subsequór te. 	551
{AMPH.} Scelestissimum te arbitror. {SOS.} Nam quam ob rem? 	
{AMPH.} Quia id quod neque est neque fuit neque futurum est 	
mihi praedicas. {SOS.} Eccere, iam tuatim 	
facis <tu>, ut tuis nulla apud te fides sit. 	555
{AMPH.} Quid est? quo modo? iam quidem hercle ego tibi istam 	
scelestam, scelus, linguam abscidam. {SOS.} Tuos sum, 	
proinde ut commodumst et lubet quidque facias; 	
tamen quin loquar haec uti facta sunt hic, 	
numquam ullo modo me potes deterrere. 	560
{AMPH.} Scelestissime, audes mihi praedicare id, 	
domi te esse nunc, qui hic ades? {SOS.} Vera dico. 	
{AMPH.} Malum quod tibi di dabunt, atque ego hodie 	
dabo. {SOS.} Istuc tibist in manu, nam tuos sum. 	
{AMPH.} Tun me, verbero, audes erum ludificari? 	565
tune id dicere audes, quod nemo umquam homo antehac 	
vidit nec potest fieri, tempore uno 	
homo idem duobus locis ut simul sit? 	
{SOS.} Profecto ut loquor res ita est. {AMPH.} Iuppiter te 	
perdat. {SOS.} Quid mali súm, ere, tua ex re promeritus? 	570
{AMPH.} Rogasne, improbe, etiam, qui ludos facis me? 	
{SOS.} Meritó maledicás mihi, si id ita factum est.† 	
verum haud mentior, resque uti facta dico. 	
  {AMPH.} Homo hic ébrius est, ut opínor. 	
{SOS.} Útinam ita essem. {AMPH.} Optás quae facta. 	575
{SOS.} Égone? {AMPH.} Tu istic. úbi bibisti? 	
{SOS.} Nusquam equidem bibi. {AMPH.} Quid hoc sit 	
hominis? {SOS.} equidem decies dixi: 	
domi ego sum, inquam, écquid audis? 	
et apud te adsum Sosia idem. 	
satin hoc plane, satin diserte, 	
ere, nunc videor 	
tibi locutus esse? {AMPH.} Vah, 	
ápage te a me. {SOS.} Quíd est negoti? 	580
{AMPH.} Péstis te tenet. {SOS.} Nám quor istuc 	
dicis? equidem valeo et salvos 	
sum recte, Amphitruo. {AMPH.} At te ego faciam 	
hodie proinde ac meritus es, 	
ut minus valeas et miser sis, 	584a
salvos domum si rediero: iam 	
sequere sis, erum qui ludificas 	585a
dictis delirantibus, 	
qui quoniam erus quod imperavit neglexisti persequi, 	586
nunc venis etiam ultro inrisum dominum: quae neque fieri 	
possunt neque fando umquam accepit quisquam profers, carnifex; 	
quoius ego hodie in tergum faxo ista expetant mendacia. 	
{SOS.} Amphitruo, miserrima istaec miseria est servo bono, 	590
apud erum qui vera loquitur, si id vi verum vincitur. 	
{AMPH.} Quo id, malum, pacto potest nam (mecum argumentis puta) 	
fieri, nunc uti tu <et> hic sis et domi? id dici volo. 	
{SOS.} Sum profecto et hic et illíc. hoc cuivis mirari licet, 	
neque tibi istuc mirum * mágis videtur quam mihi. 	595
{AMPH.} Quo modo? {S.} Nihilo, inquam, mirum magis tibi istuc quam mihi; 	
neque, ita me di ament, credebam primo mihimet Sosiae, 	
donec Sosia illic egomet fecit sibi uti crederem. 	
ordine omne, uti quicque actum est, dúm apud hostis sedimus, 	
edissertavit. tum formam una abstulit cum nomine. 	600
neque lac lactis magis est simile quam ille ego similest mei. 	
nam ut dudum ante lucem a portu me praemisisti domum— 	
{A.} Quid igitur? {S.} Prius multo ante aedis stabam quam illo adveneram. 	
{AMPH.} Quas, malum, nugás? satin tu sanus es? {SOS.} Sic sum ut vides. 	
{AMPH.} Huic homini nescio quid est mali mala obiectum manu, 	605
postquam a me abiit. {SOS.} Fateor, nam sum obtusus pugnis pessume. 	
{AMPH.} Quis te verberavit? {SOS.} Egomet memet, qui nunc sum domi. 	
{AMPH.} Cave quicquam, nisi quod rogabo te, mihi responderis. 	
omnium primum iste qui sit Sosia, hoc dici volo. 	
{SOS.} Tuos est servos. {AMPH.} Mihi quidem uno te plus etiam est quam volo, 	610
neque postquam sum natus habui nisi te servom Sosiam. 	
{SOS.} At ego nunc, Amphitruo, dico: Sosiam servom tuom 	
praeter me alterum, inquam, adveniens faciam ut offendas domi, 	
Davo prognatum patre eodem quo égo sum, forma, aetate item 	
qua égo sum. quid opust verbis? geminus Sosia hic factust tibi. 	615
{AMPH.} Nimia memoras mira. sed vidistin uxorem meam? 	
{S.} Quin intro ire in aedis numquam licitum est. {A.} Quis te prohibuit? 	
{SOS.} Sosia ille, quem iam dudum dico, is qui me contudit. 	
{AMPH.} Quis istic Sosia est? {SOS.} Ego, inquam. quotiens dicendum est tibi? 	
{AMPH.} Sed quid ais? num obdormivisti dudum? {SOS.} Nusquam gentium. 	620
{AMPH.} Ibi forte istum si vidisses quendam in somnis Sosiam— 	
{SOS.} Non soleo ego somniculose éri imperia persequi. 	
vigilans vidi, vigilans nunc <te> video, vigilans fabulor, 	
vigilantem ille me iam dudum vigilans pugnis contudit. 	
{AMPH.} Quis homo? {SOS.} Sosia, inquam, ego ille. quaeso, nonne intellegis? 	625
{AMPH.} Qui, malum, intellegere quisquam potis est? ita nugas blatis. 	
{SOS.} Verum actutum nosces, quom illum nosces servom Sosiam. 	
{AMPH.} Sequere hac igitur me, nam mi istuc primum exquisito est opus. 	
[sed vide ex navi efferantur quae imperavi iam omnia. 	
{SOS.} Et memor sum et diligens, ut quae imperes compareant; 	630
non ego cum vino simitu ébibi imperium tuom. 	
{AMPH.} Vtinam di faxint, infecta dicta re eveniant tua.] 	
	%II.ii 	
{ALCVMENA} Satín parva rés est volúptatum in víta atque in aétate agúnda 	633
praequám quod moléstum est? ita cuíque comparátum est in aétate hominum; 	
ita dívis est plácitum, volúptatem ut maéror comés consequátur: 	635
quin íncommodí plus malíque ilico ádsit, boní si optigít quid. 	
nam ego íd nunc expérior domo átque ipsa dé me sció, cui volúptas 	
parúmper datást, dum virí mei míhi potéstas vidéndi fuit 	
noctem únam modo; átque is repénte abiit á me hinc ánte lucem. 	
sola híc mihi nunc vídeor, quia ílle hinc abést quem ego amó praeter omnes. 	640
plus aégri ex ábitu virí, quam ex advéntu volúptatis cépi. 	
sed hóc me beát 	
saltém, quom perduéllis vicít et domúm laudis cómpos revénit: 	
id sólacio est. 	
absít, dum modó laude párta 	
domúm recipiát se; feram ét perferam úsque 	645
abitum éius ánimo forti átque offirmáto, id módo si mercédis 	
datúr mi, ut meús victor vír belli clúeat. 	
satis mi esse ducam. 	
virtús praemium ést optimúm; 	
virtús omnibús rebus ánteit profécto: 	
libértas salús vita rés et paréntes, patria ét prognáti 	650
tutántur, servántur: 	
virtús omnia ín sese habét, omnia ádsunt 	
bona quém penest vírtus. 	
{AMPH.} Édepol me uxori éxoptatum crédo adventurúm domum, 	
quae me amat, quam contra amo, praesertim re gesta bene, 	655
victis hostibus: quos nemo posse superari ratust, 	
eos auspicio meo atque ductu primo coetu vicimus. 	
certe enim méd illi expectatum optato venturum scio. 	
{SOS.} Quid? me non rere expectatum amicae venturum meae? 	
{ALC.} Meus vir hic quidem est. {AMPH.} Séquere hac tu me. {ALC.} Nam quid ille revortitur 	660
qui dudum properare se aibat? án ille me temptat sciens 	
atque id se volt experiri, suom abitum ut desiderem? 	
ecastor med haud invita se domum recipit suam. 	
{SOS.} Amphitruo, redire ad navem meliust nos. {AMPH.} Qua gratia? 	
{SOS.} Quia domi daturus nemo est prandium advenientibus. 	665
{AM.} Qui tibi nunc istuc in mentemst? {S.} Quia enim sero advenimus. 	
{AMPH.} Qui? {SOS.} Quia Alcumenam ante aedis stare saturam intellego. 	
{AMPH.} Gravidam ego illanc hic reliqui quóm abeo. {SOS.} Ei perii miser. 	
{AM.} Quid tibi est? {S.} Ad aquam praebendam commodum adveni domum, 	
decumo post mense, ut rationem te putare intellego. 	670
{AM.} Bono animo es. {S.} Scin quam bono animo sim? si situlam cepero, 	
numquam edepol tu mihi divini creduis post hunc diem, 	
ní ego illi puteo, si occepso, ánimam omnem intertraxero. 	
{AMPH.} Sequere hac me modo; alium ego isti rei allegabo, ne time. 	
{AL.} Magis nunc <me> meum officium facere, si huic eam advorsum, arbitror. 	675
{AMPH.} Amphitruo uxorem salutat laetus speratam suam, 	
quam omnium Thebis vir unam esse optimam diiudicat, 	
quamque adeo cives Thebani vero rumiferant probam. 	
valuistin usque? exspectatun advenio? {SOS.} Haud vidi magis. 	
exspectatum eum salutat magis haud quicquam quam canem. 	680
{AM.} Et quom te †gravidam et quom te pulchre plenam aspicio, gaudeo. 	
{ALC.} Obsecro ecastor, quid tu me deridiculi gratia 	
sic salutas atque appellas, quasi dudum non videris 	
quasique nunc primum recipias te domum huc ex hostibus? 	
[atque me nunc proinde appellas quasi multo post videris?] 	685
{AMPH.} Immo equidem te nisi nunc hodie nusquam vidi gentium. 	
{ALC.} Cur negas? {AM.} Quia vera didici dicere. {AL.} Haud aequom facit 	
qui quod didicit id dediscit. an periclitamini 	
quid animi habeam? sed quid huc vos revortimini tam cito? 	
an te auspicium commoratum est an tempestas continet 	690
qui non abiisti ad legiones, ita uti dudum dixeras? 	
{AM.} Dudum? quam dudum istuc factum est? {AL.} Temptas. iam dudum, modo. 	
{AMPH.} Qui istuc potis est fieri, quaeso, ut dicis: iam dudum, modo? 	
{ALC.} Quid enim censes? te ut deludam contra lusorem meum, 	
qui nunc primum te advenisse dicas, modo qui hinc abieris. 	695
{AMPH.} Haec quidem deliramenta loquitur. {SOS.} Paulisper mane, 	
dum edormiscat unum somnum. {AMPH.} Quaene vigilans somniat? 	
{ALC.} Equidem ecastor vigilo, et vigilans id quod factum est fabulor. 	
nam dudum ante lucem et istunc et te vidi. {AMPH.} Quo in loco? 	
{AL.} Hic in aedibús ubi tu habitas. {AM.} Numquam factum est. {S.} Non taces? 	700
quid si e portu navis huc nos dormientis detulit? 	
{AMPH.} Etiam tu quoque adsentaris húic? {SOS.} Quid vis fieri? 	
non tu scis? Bacchae bacchanti si velis advorsarier, 	
ex insana insaniorem facies, feriet saepius; 	
si obsequare, una resolvas plaga. {AMPH.} At pol qui certa res 	705
hanc est obiurgare, quae me hódie advenientem domum 	
noluerit salutare. {SOS.} Inritabis crabrones. {AMPH.} Tace. 	
Alcumena, unum rogare te volo. {ALC.} Quid vis roga. 	
{AMPH.} Num tibi aut stultitia accessit aut superat superbia? 	
{ALC.} Qui istuc in mentemst tibi ex me, mi vir, percontarier? 	710
{AMPH.} Quia salutare advenientem me solebas antidhac, 	
appellare, itidem ut pudicae suos viros quae sunt solent. 	
eo more expertem te factam adveniens offendi domi. 	
{ALC.} Ecastor equidem te certo heri advenientem ílico, 	
et salutavi et valuissesne usque exquisivi simul, 	715
mi vir, et manum prehendi et osculum tetuli tibi. 	
{SOS.} Tun heri hunc salutavisti? {ALC.} Et te quoque etiam, Sosia. 	
{SOS.} Amphitruo, speravi ego istam tibi parituram filium; 	
verum non est puero gravida. {AMPH.} Quid igitur? {SOS.} Insania. 	
{ALC.} Equidem sana sum et deos quaeso, ut salva pariam filium. 	720
verum tu malum mágnum habebis, si hic suom officium facit: 	
ob istuc omen, ominator, capies quod te condecet. 	
{SOS.} Enim vero praegnati oportet et malum et malum dari, 	
ut quod obrodat sit, animo si male esse occeperit. 	
{AMPH.} Tu me heri hic vidisti? {ALC.} Ego, inquam, si vis decies dicere. 	725
{AM.} In somnis fortasse. {AL.} Immo vígilans vigilantem. {AM.} Ei misero mihi. 	
{SOS.} Quid tibi est? {AMPH.} Delirat uxor. {SOS.} Atra bili percita est. 	
nulla res tam delirantis homines concinnat cito. 	
{AMPH.} Vbi primum tibi sensisti, mulier, impliciscier? 	
{ALC.} Equidem ecastor sana et salva sum. {AMPH.} Quor igitur praedicas, 	730
té heri me vidisse, qui hac noctu in portum advecti sumus? 	
ibi cenavi atque ibi quievi in navi noctem perpetem, 	
neque meum pedem huc íntuli etiam in aedis, ut cum exercitu 	
hinc profectus sum ad Teloboas hostis eosque ut vicimus. 	
{ALC.} Immo mecum cenavisti et mecum cubuisti. {AMPH.} Quid est? 	735
{ALC.} Vera dico. {AMPH.} Non de hac quidem hercle re; de áliis nescio. 	
{ALC.} Primulo diluculo abiisti ad legiones. {AMPH.} Quo modo? 	
{SOS.} Recte dicit, ut commeminit: somnium narrat tibi. 	
sed, mulier, postquam experrecta es, te prodigiali Iovi 	
aut mola salsa hodie aut ture comprecatam oportuit. 	740
{ALC.} Vae capiti tuó. {SOS.} Tua istuc refert—si curaveris. 	
{ALC.} Iterum iám hic in me inclementer dicit, atque id sine malo. 	
{AMPH.} Tace tu. tu dic: egone abs te abii hinc hodie cum diluculo? 	
{ALC.} Quis igitur nisi vos narravit mi, illi ut fuerit proelium? 	
{AM.} An etiam id tu scis? {AL.} Quippe qui éx te audivi, ut urbem maximam 	745
expugnavisses regemque Pterelam tute occideris. 	
{AMPH.} Egone istuc dixi? {ALC.} Tute istic, etiam adstante hoc Sosia. 	
{AMPH.} Audivistin tu me narrare haec hodie? {SOS.} Vbi ego audiverim? 	
{AM.} Hanc roga. {S.} Me quidem praesente numquam factum est, quod sciam. 	
{ALC.} Mirum quin te adversus dicat. {AMPH.} Sosia, age me huc aspice. 	750
{SOS.} Specto. {AMPH.} Vera volo loqui te, nolo adsentari mihi. 	
audivistin tu hodie me illi dicere ea quae illa autumat? 	
{SOS.} Quaeso edepol, num tu quoque etiam insanis, quom id me interrogas, 	
qui ipsus equidem nunc primum istanc tecum conspicio simul? 	
{AM.} Quid nunc, mulier? audin illum? {AL.} Ego véro, ac falsum dicere. 	755
{AMPH.} Neque tu illi neque mihi viro ipsi credis? {ALC.} Eo fit quia mihi 	
plurimum credo et scio istaec facta proinde ut proloquor. 	
{AM.} Tun me heri advenisse dicis? {AL.} Tun te abiisse hodie hinc negas? 	
{AMPH.} Nego enim vero, et me advenire nunc primum aio ad te domum. 	
{ALC.} Obsecro, etiamne hoc negabis, te auream pateram mihi 	760
dédisse dono hodié, qua te illi donatum esse dixeras? 	
{AMPH.} Neque edepol dedi neque dixi; verum ita animatus fui 	
itaque nunc sum, ut ea te patera donem. sed quis istúc tibi 	
dixit? {ALC.} Ego equidem ex te audivi et ex tua accepi manu 	
pateram. {AMPH.} Mane, mane, obsecro te. nimis demiror, Sosia, 	765
qui illaec illic me donatum esse aurea patera sciat, 	
nisi tu dudum hanc convenisti et narravisti haec omnia. 	
{SOS.} Neque edepol ego dixi neque istam vidi nisi tecum simul. 	
{AM.} Quid hoc sit hominis? {AL.} Vin proferri pateram? {AM.} Proferri volo. 	
{ALC.} Fiat. <heus> tu, Thessala, intus pateram proferto foras, 	770
qua hódie meus vir donavit me. {AMPH.} Secede huc tu, Sosia, 	
enim vero illud praeter alia mira miror maxime, 	
si haec habet páteram illam. {SOS.} An etiam credis id, quae in hac cistellula 	
tuo signo obsignata fertur? {AMPH.} Salvom signum est? {SOS.} Inspice. 	
{AMPH.} Recte, ita est ut obsignavi. {SOS.} Quaeso, quin tu istanc iubes 	775
pro cerrita circumferri? {AMPH.} Edepol qui facto est opus; 	
nam haec quidem edepol laruarum plenast. {ALC.} Quid verbis opust? 	
em tibi pateram, eccam. {AM.} Cedo mi. {ALC.} Age aspice huc sis nunciam 	
tu qui quae facta infitiare; quem égo iam hic convincam palam. 	
estne haec patera, qua donatu's illi? {AMPH.} Summe Iuppiter, 	780
quid ego video? haec ea est profecto patera. perii, Sosia. 	
{SOS.} Aut pol haec praestigiatrix multo mulier maxima est 	
aut pateram hic inesse oportet. {AMPH.} Agedum, exsolve cistulam. 	
{SOS.} Quid ego istam exsolvam? obsignatast recte, res gesta est bene: 	
tu peperisti Ámphitruonem, ego alium peperi Sosiam; 	785
nunc si patera pateram peperit, omnes congeminavimus. 	
{AMPH.} Certum est aperire atque inspicere. {SOS.} Vide sis signi quid siet, 	
ne posterius in me culpam conferas. {AMPH.} Aperi modo; 	
nam haec quidem nos delirantis facere dictis postulat. 	
{ALC.} Vnde haec igitur est nisi abs te quae mihi dono data est? 	790
{AMPH.} Opus mi est istuc exquisito. {SOS.} Iuppiter, pro Iuppiter. 	
{AM.} Quid tibi est? {S.} Hic patera nulla in cistulast. {AM.} Quid ego audio? 	
{SOS.} Id quod verúmst. {AMPH.} At cum cruciatu iam, nisi apparet, tuo. 	
{AL.} Haec quidem apparet. {AM.} Quis igitur tibi dedit? {AL.} Qui me rogat. 	
{SOS.} Me captas, quia tute ab navi clanculum huc alia via 	795
praecucurristi, atque hinc pateram tute exemisti atque eam 	
huic dedisti, post hanc rursum óbsignasti clanculum. 	
{AMPH.} Ei mihi, iam tu quoque huius adiuvas insaniam? 	
ain heri nos advenisse huc? {ALC.} Aio, adveniensque ilico 	
me salutavisti, et ego te, et osculum tetuli tibi. 	800
{SOS.} Iam illud non placet principium de osculo. {AMPH.} Perge exsequi. 	
{ALC.} Lavisti. {AM.} Quid postquam lavi? {AL.} Accubuisti. {S.} Euge optime. 	
nunc exquire. {AMPH.} Ne interpella. perge porro dicere. 	
{ALC.} Cena adposita est; cenavisti mecum, ego accubui simul. 	
{AMPH.} In eodem lectó? {ALC.} In eodem. {SOS.} Ei, non placet convivium. 	805
{AMPH.} Sine modo argumenta dicat. quid postquam cenavimus? 	
{ALC.} Te dormitare aibas; mensa ablata est, cubitum hinc abiimus. 	
{AMPH.} Vbi tu cubuisti? {ALC.} In eodem lectó tecum una in cubiculo. 	
{AM.} Perdidisti. {SOS.} Quid tibi est? {AM.} Haec me modo ad mortem dedit. 	
{AL.} Quid iam, amabo? {AM.} Ne me appella. {S.} Quid tibi est? {A.} Perii miser, 	810
quia pudicitiae huius vitium me hinc absente est additum. 	
{ALC.} Obsecro ecastor, cur istuc, mi vir, ex ted audio? 	
{AMPH.} Vir ego tuos sim? ne me appella, falsa, falso nomine. 	
{SOS.} Haeret haec res, si quidem haec iam mulier facta est ex viro. 	
{ALC.} Quid ego feci, qua istaec propter dicta dicantur mihi? 	815
{AMPH.} Tute edictas facta tua, ex me quaeris quid deliqueris. 	
{ALC.} Quid ego tibi deliqui, si, cui nupta sum, tecum fui? 	
{AMPH.} Tun mecum fueris? quid illac impudente audacius? 	
saltem, tute si pudoris egeas, sumas mutuom. 	
{ALC.} Istuc facinus, quod tu insimulas, nostro generi non decet. 	820
tu si me inpudicitiai captas, capere non potes. 	
{AMPH.} Pro di immortales, cognoscin tu me saltem, Sosia? 	
{SOS.} Propemodum. {AMPH.} Cenavin ego heri in navi in portu Persico? 	
{ALC.} Mihi quoque adsunt testes, qui illud quod ego dicam adsentiant. 	
{SOS.} Nescio quid istúc negoti dicam, nisi si quispiam est 	825
Amphitruó alius, qui forte ted hinc absenti tamen 	
tuam rem curet teque absente hic munus fungatur tuom. 	
nam quod de illo subditivo Sosia mirum nimis, 	
certe de istoc Amphitruone iam alterum mirum est magis. 	
{AMPH.} Nescio quis praestigiator hanc frustratur mulierem. 	830
{ALC.} Per supremi regis regnum iuro et matrem familias 	
Iunonem, quam me vereri et metuere est par maxume, 	
ut mi extra unum te mortalis nemo corpus corpore 	
contigit, quo me impudicam faceret. {AMPH.} Vera istaec velim. 	
{ALC.} Vera dico, sed nequiquam, quoniam non vis credere. 	835
{AMPH.} Mulier es, audacter iuras. {ALC.} Quae non deliquit, decet 	
audacem esse, confidenter pro se et proterve loqui. 	
{AMPH.} Satis audacter. {ALC.} Vt pudicam decet. {AM.} †In verbis probas. 	
{ALC.} Non ego illam mihi dotem duco esse, quae dos dicitur, 	
sed pudicitiam et pudorem et sedatum cupidinem, 	840
deum metum, parentum amorem et cognatum concordiam, 	
tibi morigera atque ut munifica sim bonis, prosim probis. 	
{SOS.} Ne ista edepol, si haec vera loquitur, examussim est optima. 	
{AMPH.} Delenitus sum profecto ita, ut me qui sim nesciam. 	
{SOS.} Amphitruo es profecto, cave sis ne tu te usu perduis: 	845
ita nunc homines immutantur, postquam peregre advenimus. 	
{AMPH.} Mulier, istam rem inquisitam certum est non amittere. 	
{ALC.} Edepol me libente facies. {AMPH.} Quid ais? responde mihi, 	
quid si adduco tuom cognatum húc a navi Naucratem, 	
qui mecum una vectust una navi, atque is si denegat 	850
facta quae tu facta dicis, quid tibi aequom est fieri? 	
numquid causam dicis, quin te hoc multem matrimonio? 	
{ALC.} Si deliqui, nulla causa est. {AMPH.} Convenit. tu, Sosia, 	
duc hos intro. ego huc ab navi mecum adducam Naucratem.— 	
{SOS.} Nunc quidem praeter nos nemo est. dic mihi verum serio: 	855
ecquis alius Sosia intust, qui mei similis siet? 	
{ALC.} Abin hinc a me dignus domino servos? {SOS.} Abeo, si iubes.— 	
{ALC.} Nimis ecastor facinus mirum est, qui illi conlibitum siet 	
meo viro sic me insimulare falso facinus tam malum. 	
quidquid est, iam ex Naucrate cognato id cognoscam meo.— 	860
	%III.i 	
{IVPPITER} Ego sum ille Amphitruo, cui est servos Sosia, 	861
idem Mercurius qui fit, quando commodumst, 	
in superiore quí habito cenaculo, 	
qui interdum fio Iuppiter, quando lubet; 	
huc autem quom extemplo adventum adporto, ilico 	865
Amphitruo fio et vestitum immuto meum. 	
nunc huc honoris vostri venio gratia, 	
ne hanc incohatam transigam comoediam; 	
simul Alcumenae, quam vir insontem probri 	
Amphitruo accusat, veni ut auxilium feram: 	870
nam mea sit culpa, quod egomet contraxerim, 	
si id Alcumenae innocenti expetat. 	
nunc Amphitruonem memet, út occepi semel, 	
esse adsimulabo, atque in horum familiam 	
frustrationem hodie iniciam maxumam; 	875
post igitur demum faciam res fiat palam 	
atque Alcumenae in tempore auxilium feram 	
faciamque ut uno fetu et quod gravida est viro 	
et me quod gravidast pariat sine doloribus. 	
Mercurium iussi me continuo consequi, 	880
si quid vellem imperare. nunc hanc adloquar. 	
	%III.ii 	
{ALCVMENA} Durare nequeo in aedibus. ita me probri, 	882
stupri, dedecoris a viro argutam meo! 	
ea quae sunt facta infecta ut reddat clamitat, 	
quae neque sunt facta neque ego in me admisi arguit; 	885
atque id me susque deque esse habituram putat. 	
non edepol faciam, neque me perpetiar probri 	
falso insimulatam, quin ego illum aut deseram 	
aut sátis faciat mi ille átque adiuret insuper, 	
nolle esse dicta quae in me insontem protulit. 	890
{IVPP.} Faciundum est mi illud, fieri quód illaec postulat, 	
si me illam amantem ad sese studeam recipere, 	
quando ego quod feci, id factum Amphitruoni offuit 	
atque illi dudum meus amor negotium 	
insonti exhibuit, nunc autem insonti mihi 	895
illius ira in hanc et male dicta expetent. 	
{ALC.} Sed eccum video qui me miseram arguit 	
stupri, dedecoris. {IVPP.} Te volo, uxor, conloqui. 	
quo te avortisti? * {ALC.} Ita ingenium meumst: 	
inimicos semper osa sum optuerier. 	900
{IVPP.} Heia autem inimicos? {ALC.} Sic est, vera praedico; 	
nisi etiam hoc falso dici insimulaturus es. 	
{IVPP.} Nimis iracunda es. {ALC.} Potin ut abstineas manum? 	
nam certo, si sis sanus aut sapias satis, 	
quam tu impudicam esse arbitrere et praedices, 	905
cum ea tú sermonem nec ioco nec serio 	
tibi habeas, nisi sis stultior stultissimo. 	
{IVPP.} Si dixi, nihilo magis es, neque ego esse arbitror, 	
et id huc revorti uti me purgarem tibi. 	
nam numquam quicquam meo animo fuit aegrius, 	910
quam postquam audivi ted esse iratam mihi. 	
cur dixisti? inquies. ego expediam tibi. 	
non edepol quo te esse impudicam crederem; 	
verum periclitatus súm animum tuom, 	
quid faceres et quo pacto id ferre induceres. 	915
equidem ioco illa dixeram dudum tibi, 	
ridiculi causa. vél hunc rogato Sosiam. 	
{ALC.} Quin huc adducis meum cognatum Naucratem, 	
testem quem dudum te adducturum dixeras, 	
te huc non venisse? {IVPP.} Si quid dictum est per iocum, 	920
non aequom est id te serio praevortier. 	
{ALC.} Ego illúd scio quam doluerit cordi meo. 	
{IVPP.} Per dexteram tuam te, Alcumena, oro obsecro, 	
da mihi hanc veniam, ignosce, irata ne sies. 	
{ALC.} Ego istaec feci verba virtute irrita; 	925
nunc, quando factis me impudicis abstini, 	
ab impudicis dictis avorti volo. 	
valeas, tibi habeas res tuas, reddas meas. 	
iuben mi íre comites? {IVPP.} Sanan es? {ALC.} Si non iubes, 	
ibo egomet; comitem mihi Pudicitiam duxero.† 	930
{IVPP.} Mane. arbitratu tuo ius iurandum dabo, 	
me meam pudicam esse uxorem arbitrarier. 	
id ego si fallo, tum te, summe Iuppiter, 	
quaeso, Amphitruoni ut semper iratus sies. 	
{ALC.} A, propitius sit potius. {IVPP.} Confido fore; 	935
nam ius iurandum verum te advorsum dedi. 	
iam nunc irata non es? {ALC.} Non sum. {IVPP.} Bene facis. 	
nam in hominum aetate multa eveniunt huius modi: 	
capiunt voluptátes, capiunt rursum miserias; 	
irae interveniunt, redeunt rursum in gratiam. 	940
verum irae si quae forte eveniunt huius modi 	
inter eos, rursum si reventum in gratiam est, 	
bis tanto amici sunt inter se quam prius. 	
{ALC.} Primum cavisse oportuit ne diceres, 	
verum eadem si isdem purgas mi, patiunda sunt. 	945
{IVPP.} Iube véro vasa pura adornari mihi, 	
ut quae ápud legionem vota vovi, si domum 	
rediissem salvos, ea ego exsolvam omnia. 	
{ALC.} Ego istuc curabo. {IVPP.} Evocate huc Sosiam; 	
gubernatorem qui in mea navi fuit 	950
Blepharonem arcessat, qui nobiscum prandeat. 	
is adeo * inpransus ludificabitur, 	
cum ego Amphitruonem collo hinc obstricto traham. 	
{ALC.} Mirum quid solus secum secreto ille agat. 	
atque aperiuntur aedes. exit Sosia. 	955
	%III.iii 	
{SOSIA} Ámphitruo, assum. sí quid opus est, impera, imperium éxequar. 	956
{IVPP.} <Sosia,> optume advenis. {SOS.} Iam pax est inter vos duos? 	
nam quia vos tranquillos video, gaudeo et volup est mihi. 	
atque ita servom par videtur frugi sese instituere: 	
proinde eri ut sint, ipse item sit; voltum e voltu comparet: 	960
tristis sit, si eri sint tristes; hilarus sit, si gaudeant. 	
sed age responde: iam vos rediistis in concordiam? 	
{IVPP.} Derides, qui scis haec dudum me dixisse per iocum. 	
{SOS.} An id ioco dixisti? équidem serio ac vero ratus. 	
{IVPP.} Habui expurigationem; facta pax est. {SOS.} Optume est. 	965
{IVPP.} Ego rem divinam intus faciam, vota quae sunt. {SOS.} Censeo. 	
{IVPP.} Tu gubernatorem a navi huc evoca verbis meis 	
Blepharonem, qui re divina facta mecum prandeat. 	
{SOS.} Iam hic ero, cum illic censebis esse me.—{IVPP.} Actutum huc redi. 	
{ALC.} Numquid vis, quin abeam iam intro, ut apparentur quibus opust? 	970
{IVPP.} I sane, et quantum potest parata fac sint omnia. 	
{ALC.} Quin venis quando vis intro? faxo haud quicquam sit morae.— 	
{IVPP.} Recte loquere et proinde diligentem ut uxorem decet. 	
iam hisce ambo, et servos et era, frustra sunt duo, 	
qui me Amphitruonem rentur esse: errant probe. 	975
nunc tu divine húc fac adsis Sosia 	
(audis quae dico, tam etsi praesens non ades), 	
fac Amphitruonem ádvenientem ab aedibus 	
ut abigas; quovis pacto fac commentus sis. 	
volo déludi illunc, dum cum hac usuraria 	980
uxore nunc mihi morigero. haec curata sint 	
fac sis, proinde adeo ut velle med intellegis, 	
atque ut ministres mihi, mihi cum sacruficem. 	
	%III.iv 	
{MERCVRIVS} Concédite atque abscédite omnes, dé via decédite, 	984
nec quísquam tam audax fúat homo, qui óbviam obsistát mihi. 	985
nam mihi quidem hercle qui minus liceat deo minitarier 	
populo, ni decedat mihi, quam servolo in comoediis? 	
ille návem salvam nuntiat aut irati adventum senis: 	
ego sum Iovi dicto audiens, eius iussu nunc huc me adfero. 	
quam ob rem mihi magis par est via decedere et concedere. 	990
pater vocat me, eum sequor, eius dicto imperio sum audiens; 	
ut filium bonum patri esse oportet, itidem ego sum patri. 	
amanti subparasitor, hortor, adsto, admoneo, gaudeo. 	
si quid patri volup est, voluptas ea mi multo maxumast. 	
amat: sapit; recte facit, animo quando obsequitur suo, 	995
quod omnis homines facere oportet, dum id modo fiat bono. 	
nunc Amphitruonem volt deludi meus pater: faxo probe 	
iam hic deludetur, spectatores, vobis inspectantibus. 	
capiam coronam mi in caput, adsimulabo me esse ebrium; 	
atque illuc sursum escendero: inde optume aspellam virum 	1000
de supero, cum huc accesserit; faciam ut sit madidus sobrius. 	
deinde illi actutum sufferet suos servos poenas Sosia: 	
eum fécisse ille hodie arguet quae ego feceró hic. quid mea? 	
meo me aéquomst morigerum patri, eius studio servire addecet. 	
sed eccum Amphitruonem, advenit; iam ille hic deludetur probe, 	1005
siquidém vos voltis auscultando operam dare. 	
ibo intro, ornatum capiam qui potis decet; 	
dein susum ascendam in tectum, ut illum hinc prohibeam. 	
	%IV.i 	
{AMPHITRVO} Naúcratem quem cónvenire vólui, in navi nón erat, 	1009
neque domi neque in urbe invenio quemquam qui illum viderit. 	1010
nam omnis plateas perreptavi, gymnasia et myropolia; 	
apud emporium atque in macello, ín palaestra atque in foro, 	
in medicinis, in tonstrinis, apud omnis aedis sacras 	
sum defessus quaeritando: nusquam invenio Naucratem. 	
nunc domum ibo atque ex uxore hánc rem pergam exquirere, 	1015
quis fuerit quem propter corpus suom stupri compleverit. 	
nam me, quam illam quaestionem inquisitam hodie amittere, 	
mortuom satiust. sed aedis occluserunt. eugepae, 	
pariter hoc fit atque ut alia facta sunt. feriam foris. 	
aperite hoc. heus, ecquis hic est? ecquis hoc aperit ostium? 	1020
	%IV.ii 	
{MERCVRIVS} Quís ad fores est? {AMPH.} Égo sum. {MERC.} Quid ego sum. Amph. Íta loquor. {MERC.} Tibi Iúppiter 	1021
dique omnes irati certo sunt, qui sic frangas fores. 	
{AMPH.} Quo modo? {MERC.} Eo modo, ut profecto vivas aetatem miser. 	
{AMPH.} Sosia. {MERC.} Ita, sum Sosia, nisi me esse oblitum existimas. 	
quid nunc vis? {AMPH.} Sceleste, at etiam quid velim, id tu me rogas? 	1025
{MERC.} Ita, rogo. paene effregisti, fatue, foribus cardines. 	
an foris censebas nobis publicitus praeberier? 	
quid me aspectas, stolide? quid nunc vis tibi? aut quis tu es homo? 	
{AMPH.} Verbero, etiam quis ego sim me rogitas, ulmorum Acheruns? 	
quem pol ego hodie ob istaec dicta faciam ferventem flagris. 	1030
{MERC.} Prodigum te fuisse oportet olim in adulescentia. 	
{AMPH.} Quidum? {MERC.} Quia senecta aetate á me mendicas malum. 	
{AMPH.} Cum cruciatu tuo istaec hodie, verna, verba funditas. 	
{MERC.} Sacrufico ego tibi. {A.} Qui? {M.} Quia enim te macto infortunio. 	
	&Non. 342M 	
{AMPH.} At ego te cruce et cruciatu mactabo, mastigia. 	1034a
{(MERC.)} Érus Amphitruo<st> occupatus. 	
{(MERC.)} abiendi nunc tibi etiam occasiost. 	
{(MERC.)} Optimo iure infringatur aula cineris in caput. 	
{(MERC.)} Ne tu postules matulam unam tibi aquae ínfundi in caput. 	
{(MERC.)} Laruatu's. edepol hominem miserum. medicum quaerita. 	
{(ALC.)} Exiúravisti te mihi dixe per iocum. 	
{(ALC.)} Quaeso advenienti morbo medicari iube: 	
tu certe aut laruatus aut cerritus es. 	
{(ALC.)} Nisi hoc ita factum est, proinde ut factum esse autumo, 	
non causam dico quin vero insimules probri 	
{(AMPH.)} Cuius? quaé me absente corpus volgavit suom. 	
{(AMPH.)} Quíd minitabas te facturum, si istas pepulissem fores? 	
{(AMPH.)} Ibi scrobes ecfodito <tu> plus sexagenos in die. 	
{(AMPH.)} Noli pessimo precari. 	
{(BLEPH.)} animam comprime 	
{(IVPP.)} Mánifestum hunc optorto collo teneo furem flagiti. 	
{(AMPH.)} Immo ego hunc, Thebani cives, qui domi uxorem meam 	
impudicitia impedivit, teneo, thensaurum stupri. 	
	&Non. 454M 	
{(AMPH.)} Nilne te pudet, sceleste, populi in conspectum ingredi? 	
	&Gloss. Plaut. 	
{(AMPH.)} clandestino 	1034u
({AMPH.} sive {IVPP.}) Qui nequeas nostrorum uter sit Amphitruo decernere. 	
	%IV.iii 	
{(BLEPH.)} Vós inter vos partite; ego abeo, mihi negotium est; 	1035
neque ego umquam usquam tanta mira me vidisse censeo. 	
{AMPH.} Blepharo, quaeso ut advocatus mi adsis neve abeas. {BLEPH.} Vale. 	
quid opust me advocato, quí utri sim advocatus nescio?— 	
{IVPP.} Intro ego hinc eo. Alcumena parturit.—{AMPH.} Perii miser. 	
quid ego <faciam,> quem advocati iam atque amici deserunt? 	1040
numquam edepol me inultus istic ludificabit, quisquis est; 	
nam iam ad regem recta me ducam resque ut facta est eloquar.† 	
ego pol illum ulciscar hodie Thessalum veneficum, 	
qui pervorse perturbavit familiae mentem meae. 	
sed ubi illest? intro edepol abiit, credo ad uxorem meam. 	1045
qui me Thebis alter vivit miserior? quid nunc agam, 	
quem omnes mortales ignorant et ludificant ut lubet. 	
certumst, intro rumpam in aedis: ubi quemque hominem aspexero, 	
si ancillam seu servom sive uxorem sive adulterum 	
seu patrem sive ávom videbo, óbtruncabo in aedibus. 	1050
neque me Iuppiter neque di omnes id prohibebunt, si volent, 	
quin sic faciam ut constitui. pergam in aedis nunciam. 	
	%V.i 	
{BROMIA} Spes átque opes vitaé meae iacént sepultae in pectore, 	1053
neque ullast confidentia iam in corde, quin amiserim; 	
ita mihi videntur omnia, mare terra caelum, consequi, 	1055
iam ut opprimar, ut enicer. me miseram, quid agam nescio. 	
ita tanta mira in aedibus sunt facta. vae miserae mihi, 	
animo malest, aquam velim. corrupta sum atque absumpta sum. 	
caput dolet, neque audio, nec oculis prospicio satis, 	
nec me miserior femina est neque ulla videatur magis. 	1060
ita erae meae hodie contigit. nam ubi parturit, deos síbi invocat, 	
strepitús, crepitus, sonitús, tonitrus: ut subito, ut propere, ut valide tonuit! 	
ubi quísque institerat, cóncidit crepitu. íbi nescio quis máxuma 	
vóce exclamat: 'Alcumena, adest auxilium, ne time: 	
et tibi et tuis propitius caeli cultor advenit. 	1065
exsúrgite' inquit 'qui terrore meo occidistis prae metu.' 	
ut iácui, exsurgo. ardére censui aédis, ita tum cónfulgebant. 	
íbi me inclamat Álcumena; iam éa res me horrore ádficit, 	
erílis praevertít metus: accúrro, ut sciscam quíd velit. 	
atque illam geminos filios pueros peperisse conspicor; 	1070
neque nostrum quisquam sensimus, quom peperit, neque providimus. 	
séd quid hoc? quis hic ést senex, qui ante aédis nostras síc iacet? 	
numnam húnc percussit Iúppiter? 	
credo édepol, nam, pro Iúppiter, sepúltust quasi sit mórtuos. 	
ibo et cognoscam, quisquis est. Amphitruo híc quidem <est> érus meus. 	1075
Amphítruo. {A.} Perii. {B.} Súrge. {A.} Interii. {B.} Cédo manum. {A.} Quis mé tenet? 	
{BR.} Tua Bromia ancilla. {AM.} Totus timeo, íta me increpuit Iuppiter. 	
nec secus est, quasi si ab Acherunte veniam. sed quid tu foras 	
egressa es? {BROM.} Eadem nos formido timidas terrore impulit 	
in aedibus, tu ubi habitas. nimia mira vidi. vae mihi, 	1080
Amphitruo, íta mihi animus etiam nunc abest. {AMPH.} Agedum expedi: 	
scin me tuom esse erum Amphitruonem? B. Scio. {A.} Vide etiam nunc. {B.} Scio. 	
{AMPH.} Haec sola sanam mentem gestat meorum familiarium. 	
{BROM.} Immo omnes sani sunt profecto. {A.} At me uxor insanum facit 	
suis foedis factis. {BROM.} At ego faciam, tu idem ut aliter praedices, 	1085
Ámphitruo, piam et pudicam ésse tuam uxorem ut scias. 	
de ea re signa atque argumenta paucis verbis eloquar. 	
omnium primum: Alcumena geminos peperit filios. 	
{A.} Ain tu, geminos? {B.} Geminos. {A.} Di me servant. {B.} Sine me dicere, 	
ut scias tibi tuaeque uxori deos esse omnis propitios. 	1090
{AMPH.} Loquere. {BROM.} Postquam parturire hodie uxor occepit tua, 	
ubi utero exorti dolores, ut solent puerperae 	
invocat deos immortales, ut sibi auxilium ferant, 	
manibus puris, capite operto. íbi continuo contonat 	
sonitu maxumo; aedes primo ruere rebamur tuas. 	1095
aedes totae confulgebant tuae, quasi essent aureae. 	
{AMPH.} Quaeso absolvito hinc me extemplo, quando satis deluseris. 	
quid fit deinde? {BROM.} Dum haec aguntur, interea uxorem tuam 	
neque gementem neque plorantem nostrum quisquam audivimus; 	
ita profecto sine dolore peperit. {AMPH.} Iam istuc gaudeo, 	1100
utut erga me merita est. {BROM.} Mitte ista atque haec quae dicam accipe. 	
postquam peperit, pueros lavere iussit nos. occepimus. 	
sed puer ille quém ego lavi, ut magnust et multum valet! 	
neque eum quisquam colligare quivit incunabulis. 	
{AMPH.} Nimia mira memoras; si istaec vera sunt, divinitus 	1105
non metuo quin méae uxori latae suppetiae sient. 	
{BROM.} Magis iam faxo mira dices. postquam in cunas conditust, 	
devolant angues iubati deorsum in impluvium duo 	
maximi: continuo extollunt ambo capita. {AMPH.} Ei mihi. 	
{BROM.} Ne pave. sed angues oculis omnis circumvisere. 	1110
postquam pueros conspicati, pergunt ad cunas citi. 	
ego cunas recessim rursum vorsum trahere et ducere, 	
metuens pueris, mihi formidans; tantoque angues acrius 	
persequi. postquam conspexit angues ille alter puer, 	
citus e cunis exilit, facit recta in anguis impetum: 	1115
alterum altera prehendit eos manu perniciter. 	
{AMPH.} Mira memoras, nimis formidolosum facinus praedicas; 	
nam mihi horror membra misero percipit dictis tuis. 	
quid fit deinde? porro loquere. {BROM.} Puer ambo angues enicat. 	
dum haec aguntur, voce clara exclamat uxorem tuam— 	1120
{A.} Quis homo? {B.} Summus imperator divom atque hominum Iuppiter. 	
is se dixit cum Alcumena clam consuetum cubitibus, 	
eumque filium suom esse qui illos angues vicerit; 	
alterum tuom esse dixit puerum. {AMPH.} Pol me haud paenitet, 	
si licet boni dimidium mihi dividere cum Iove. 	1125
abi domum, iube vasa pura actutum adornari mihi, 	
ut Iovis supremi multis hostiis pacem expetam. 	
ego Teresiam coniectorem ádvocabo et consulam 	
quid faciundum censeat; simul hanc rem ut facta est eloquar. 	
sed quid hoc? quam valide tonuit. di, obsecro vostram fidem. 	1130
	%V.ii 	
{IVPPITER} Bono ánimo es, adsum auxílio, Amphitruo, tíbi et tuis: 	1131
nihil est quod timeas. hariolos, haruspices 	
mitte omnes; quae futura et quae facta eloquar, 	
multo adeo melius quam illi, quom sum Iuppiter. 	
primum omnium Alcumenae usuram corporis 	1135
cepi, et concubitu gravidam feci filio. 	
tu gravidam item fecisti, cúm in exercitum 	
profectu's: uno partu duos peperit simul. 	
eorum alter, nostro qui est susceptus semine, 	
suis factis te immortali adficiet gloria. 	1140
tu cum Alcumena uxore antiquam in gratiam 	
redi: haud promeruit quam ob rem vitio vorteres; 	
mea vi subactast facere. ego in caelum migro.— 	
	%V.iii 	
{AMPH.} Fáciam ita ut iubés et te oro, prómissa ut servés tua. 	1144
ibo ad uxorem intro, missum facio Teresiam senem. 	1145
nunc, spectatores, Iovis súmmi causa clare plaudite. 	

	@Titus Maccius Plautus	Asinaria	verse
	%ASINARIA 	
	%PROLOGVS 	
Hoc agite sultis, spectatores, nunciam, 	1
quae quidem mihi atque vobis res vertat bene 	
gregique huíc et dominis atque conductoribus. 	
face nunciam tu, praeco, omnem auritum poplum. 	
age nunc reside, cave modo ne gratiis. 	5
nunc quid processerim huc et quid mihi voluerim 	
dicam: ut sciretis nomen huius fabulae; 	
nam quod ad argumentum attinet, sane brevest. 	
nunc quod me dixi velle vobis dicere, 	
dicam: húic nomen graece Onagost fabulae; 	10
Demophilus scripsit, Maccus vortit barbare; 	
Asinariam volt esse, si per vos licet. 	
inest lepos ludusque in hac comoedia, 	
ridicula res est. date benigne operam mihi, 	
ut vos, ut alias, pariter nunc Mars adiuvet. 	15
	%I.i 	
{LIBANVS} Sicut tuom vis unicum gnatum tuae 	16
superesse vitae sospitem et superstitem, 	
ita ted obtestor per senectutem tuam 	
perque illam, quam tu metuis, uxorem tuam, 	
si quid med erga hodie falsum dixeris, 	20
ut tibi superstes uxor aetatem siet 	
atque illa viva vivos ut pestem oppetas. 	
{DEMAENETVS} Per Dium Fidium quaeris: iurato mihi 	
video necesse esse eloqui quidquid roges. 	
[ita me obstinate adgressu's, ut non audeam 	25
profecto, percontanti quin promam omnia.] 	
proinde actutum istuc quid sit quod scire expetis 	
eloquere: ut ipse scibo, te faciam ut scias. 	
{LIB.} Dic obsecro hercle serio quod te rogem, 	
cave míhi mendaci quicquam. {DEM.} Quin tu ergo rogas? 	30
{LIB.} Num me illuc ducis, ubi lapis lapidem terit? 	
{DEM.} Quid istúc est? aut ubi istúc est terrarum loci? 	
{LIB.} [Vbi flent nequam homines, qui polentam pinsitant.] 	
apud fústitudinas, ferricrepinas insulas, 	
ubi vivos homines mortui incursant boves. 	35
{DEM.} Modo pol percepi, Libane, quid istuc sit loci: 	
ubi fit polenta, te fortasse dicere. {LIB.} Ah, 	
neque hercle ego istuc dico nec dictum volo, 	
teque obsecro hercle ut quae locutu's despuas. 	
{DEM.} Fiat, geratur mos tibi. {LIB.} Age, age usque excrea. 	40
{DEM.} Etiamne? {LIB.} Age quaeso hercle usque ex penitis faucibus. 	
etiam amplius. {DEM.} Nam quo usque? {LIB.} Vsque ad mortem volo. 	
{DEM.} Cave sís malam rem. {LIB.} Vxoris dico, non tuam. 	
{DEM.} Dono te ob istuc dictum, ut expers sis metu. 	44-45
{LIB.} Di tibi dent quaecumque optes. {DEM.} Redde operam mihi. 	46
cur hoc ego ex te quaeram? aut cur miniter tibi 	
propterea quod me non scientem feceris? 	
aut cur postremo filio suscenseam, 	
patres ut faciunt ceteri? {LIB.} Quid istúc novi est? 	50
demiror quid sit et quo evadat sum in metu. 	
{DEM.} Equidem scio iam, filius quod amet meus 	
istanc meretricem e proxumo Philaenium. 	
estne hoc ut dico, Libane? {LIB.} Rectam instas viam. 	
ea res est. sed eum morbus invasit gravis. 	55
{DEM.} Quid morbi est? {LIB.} Quia non suppetunt dictis data. 	
{DEM.} Tune es adiutor nunc amanti filio? 	
{LIB.} Sum vero, et alter noster est Leonida. 	
{DEM.} Bene hercle facitis ét a me initis gratiam. 	
verum meam uxorem, Libane, nescis qualis sit? 	60
{LIB.} Tu primus sentis, nos tamen in pretio sumus. 	
{DEM.} Fateór eam esse importunam atque incommodam. 	
{LIB.} Posterius istuc dicis quam credo tibi. 	
{DEM.} Omnes parentes, Libane, liberis suis, 	
qui mi auscultabunt, facient obsequellam† 	65
quippe quí mage amico utantur gnato et benevolo. 	
atque ego me id facere studeo, volo amari a meis; 	
volo mé patris mei similem, qui causa mea 	
nauclerico ipse ornatu per fallaciam 	
quam amabam abduxit ab lenone mulierem; 	70
neque puduit eum id aetatis sycophantias 	
struere et beneficiis me emere gnatum suom sibi. 	
eos mé decretumst persequi mores patris. 	
nam me hodie oravit Argyrippus filius, 	
uti sibi amanti facerem argenti copiam; 	75
et íd ego percupio obsequi gnato meo. 	
[volo amori obsecutum illius, volo amet me patrem.] 	
quamquam illum mater arte contenteque habet, 	
patres ut consueverunt: ego mitto omnia haec. 	
praesertim quom is me dignum quoi concrederet 	80
habuit, me habere honorem eius ingenio decet; 	
quom me adiit, ut pudentem gnatum aequomst patrem, 	
cupio esse amicae quod det argentum suae. 	
{LIB.} Cupis id quod cupere te nequiquam intellego. 	
dotalem servom Sauream uxor tua 	85
adduxit, cui plus in manu sit quam tibi. 	
{DEM.} Argentum accepi, dote imperium vendidi. 	
nunc verba in pauca conferam quid te velim. 	
viginti iam usust filio argenti minis: 	
face id ut paratum iam sit. {LIB.} Vnde gentium? 	90
{DEM.} Me defraudato. {LIB.} Maxumas nugas agis: 	
nudo detrahere vestimenta me iubes. 	
defraudem te ego? age sís, tu sine pennis vola. 	
tene ego defraudem, cui ipsi nihil est in manu, 	
nisi quid tu porro uxorem defraudaveris? 	95
{DEM.} Qua me, qua uxorem, qua tu servom Sauream 	
potes, circumduce, aufer; promitto tibi 	
non offuturum, si id hodie effeceris. 	
{LIB.} Iubeas una opera me piscari in aere, 	
venari autem rete iaculo in medio mari.† 	100
{DEM.} Tibi optionem sumito Leonidam, 	
fabricare quidvis, quidvis comminiscere: 	
perficito, argentum hodie ut habeat filius, 	
amicae quod det. {LIB.} Quid ais tu, Demaenete? 	
{DEM.} Quid <vis?> {LIB.} Si forte in insidias devenero, 	105
tun redimes me, si me hostes interceperint? 	
{DEM.} Redimam. {LIB.} Tum tu igitur aliud cura quid lubet. 	
ego eo ad forum, nisi quid vis. {DEM.} Ei, bene ambula. 	
atque audin etiam? {LIB.} Ecce. {DEM.} Si quid te volam, 	
ubi eris? {LIB.} Vbicumque libitum erit animo meo. 	110
profecto nemo est quem iam dehinc metuam mihi 	
ne quid nocere possit, cum tu mihi tua 	
oratione omnem animum ostendisti tuom. 	
quin te quoque ipsum facio haud magni, si hoc patro. 	
pergam quo occepi atque ibi consilia exordiar. 	115
{DEM.} Audin tu? apud Archibulum ego ero argentarium. 	
{LIB.} Nempe in foro? {DEM.} Ibi, si quid opus fuerit. {LIB.} Meminero.— 	
{DEM.} Non esse servos peior hoc quisquam potest 	
nec magis versutus nec quo ab caveas aegrius. 	
eidem homini, si quid recte curatum velis, 	120
mandes: moriri sese misere mavolet, 	
quam non perfectum reddat quod promiserit. 	
nam ego illud argentum tam paratum filio 	
scio esse quam me hunc scipionem contui. 	
sed quid ego cesso ire ad forum, quo inceperam? 	125
* atque ibi manebo apud argentarium.— 	
	%I.ii 	
{ARGYRIPPVS} Sícine hoc fít? foras aédibus me éici? 	127
promerenti optume hocin preti redditur? 	
bene merenti mala es, male merenti bona es; 	
at malo cum tuo, nam iam ex hoc loco 	130
íbo ego ad trés viros vóstraque ibi nómina 	
faxo erunt, capitis te perdam ego et filiam, 	
pérlecebrae, pérmities, ádulescentum exitium. 	
nám mare haud ést mare, vós mare acérrumum; 	
nam in mari repperi, hic elavi bonis. 	135
ingrata atque inrita esse omnia intellego 	
quae dedi et quod bene feci, at posthac tibi 	
mále quod potero fácere faciam, méritoque id faciám tuo. 	
ego pol te redigam eodem unde orta es, ad egestatis terminos, 	
ego edepol te faciam ut quae sis nunc et quae fueris scias. 	140
quae prius quam ístam adii atque amans ego animum méum isti dedi, 	
sordido vitam oblectabas pane in pannis inopia, 	
atque ea si érant, magnás habebas omnibus dis gratias; 	
eadem nunc, cum est melius, me, cuius opera est, ignoras mala. 	
reddam ego te ex fera fame mansuetem, me specta modo. 	145
nam isti quid suscenseam ipsi? nihil est, nihil quicquam meret; 	
tuo facit iussu, tuo imperio paret: mater tu, eadem era es. 	
té ego ulciscar, té ego ut digna es perdam atque ut de me meres. 	
at scelesta viden ut ne id quidem, me dignum esse existumat 	
quém adeat, quem conloquatur quoique irato supplicet? 	150
atque eccam inlecebra exit tandem; opinor hic ante ostium 	
meo modo loquar quaé volam, quoniam intus non licitum est mihi. 	
	%I.iii 	
{CLEARETA} Vnum quodque istorum verbum nummis Philippis aureis 	153
non potest auferre hinc a me si quis emptor venerit; 	
nec recte quae tu in nos dicis, aurum atque argentum merumst: 	155
fixus hic apud nós est animus tuos clavo Cupidinis. 	
remigio veloque quantum poteris festina et fuge: 	
quam magis té in altum capessis, tam aestus te in portum refert. 	
{ARGYR.} Ego pol istum portitorem privabo portorio; 	
ego te dehinc ut merita es de me et mea re tractare exsequar, 	160
quom tu med ut meritus sum non tractas atque eicis domo. 	
{CLEAR.} Magis istuc percipimus lingua dici, quam factis fore. 	
{ARGYR.} Solus solitudine ego ted atque ab egestate abstuli; 	
solus si ductem, referre gratiam numquam potes. 	
{CLEAR.} Solus ductato, si semper solus quae poscam dabis; 	165
semper tibi promissum habeto hac lege, dum superes datis. 	
{ARGYR.} Qui modus dandi? nam numquam tu quidem expleri potes; 	
modo quom accepisti, haud multo post aliquid quod poscas paras. 	
{CLEAR.} Quid modist ductando, amando? numquamne expleri potes? 	
modo remisisti, continuo iam ut remittam ad te rogas. 	170
{A.} Dedi equidem quod mecum egisti. {C.} Et tibi ego misi mulierem: 	
par pari datum hostimentumst, opera pro pecunia. 	
{A.} Male agis mecum. {C.} Quid me accusas, si facio officium meum? 	
nam neque fictum usquamst neque pictum neque scriptum in poematis 	
ubi lena bene agat cum quiquam amante, quae frugi esse volt. 	175
{ARGYR.} Mihi quidem te parcere aequomst tandem, ut tibi durem diu. 	
{CLEAR.} Non tu scis? quae amanti parcet, eadem sibi parcet parum. 	
quasi piscis, itidemst amator lenae: nequam est, nisi recens; 	
is habet sucum, is suavitatem, eum quo vis pacto condias, 	
vel patinarium vel assum, verses quo pacto lubet: 	180
is dare volt, is se aliquid posci, nam ibi de pleno promitur; 	
neque ille scit quid det, quid damni faciat: illi rei studet. 	
volt placere sese amicae, volt mihi, volt pedisequae, 	
volt famulis, volt etiam ancillis; et quoque catulo meo 	
subblanditur novos amator, se ut quom videat gaudeat. 	185
vera dico: ad suom quemque hominem quaestum esse aequomst callidum. 	
{ARGYR.} Perdidici istaec esse vera damno cum magno meo. 	
{CLEAR.} Si ecastor nunc habeas quod des, alia verba praehibeas; 	
nunc quia nihil habes, maledictis te eam ductare postulas. 	
{A.} Non meum est. {C.} Nec meum quidem edepol, ad te ut mittam gratiis. 	190
verum aetatis atque honoris gratia hoc fiet tui, 	
quia nobis lucro fuisti potius quam decori tibi: 	
si mihi dantur duo talenta argenti numerata in manum, 	
hanc tibi noctem honoris causa gratiis dono dabo. 	
{A.} Quid si non est? {C.} Tibi non esse credam, illa alio ibit tamen. 	195
{A.} Vbi illaec quae dedi ante? {C.} Abusa. nam si ea durarent mihi, 	
mulier mitteretur ad te, numquam quicquam poscerem. 	
diem aquam solem lunam noctem, haec argento non emo: 	
ceterum quae volumus uti Graeca mercamur fide. 	
quom a pistore panem petimus, vinum ex oenopolio, 	200
si aes habent, dant mercem: eadem nos discipulina utimur. 	
semper oculatae manus sunt nostrae, credunt quod vident. 	
vetus est: 'nihili coactiost'—scis cuius. non dico amplius. 	
{ARGYR.} Aliam nunc mi orationem despoliato praedicas, 	
longe aliam, inquam, praebes nunc atque olim, quom dabam, 	205
aliam atque olim, quom inliciebas me ad te blande ac benedice. 	
tum mi aedes quoque arridebant, cum ad te veniebam, tuae; 	
me unice unum ex omnibus te atque illam amare aibas mihi; 	
ubi quid dederam, quasi columbae pulli in ore ambae meo 	
usque eratis, meo de studio studia erant vostra omnia, 	210
usque adhaerebatis: quod ego iusseram, quod volueram 	
faciebatis, quod nolebam ac votueram, de industria 	
fugiebatis, neque conari id facere audebatis prius. 	
nunc neque quid velim neque nolim facitis magni, pessumae. 	
{CLEAR.} Non tu scis? hic noster quaestus aucupi simillimust. 	215
auceps quando concinnavit aream, offundit cibum; 	
aves adsuescunt: nécesse est facere sumptum qui quaerit lucrum; 	
saepe edunt: semel si sunt captae, rem solvont aucupi. 	
itidem hic apud nos: aedes nobis area est, auceps sum ego, 	219-220
esca est meretrix, lectus inlex est, amatores aves; 	221
bene salutando consuescunt, compellando blanditer, 	
osculando, oratione vinnula, venustula. 	
si papillam pertractavit, haud est ab re aúcupis; 	
savium si sumpsit, sumere eum licet sine retibus. 	225
haecine te esse oblitum, in ludo qui fuisti tam diu? 	
{ARGYR.} Tua ista culpa est, quae discipulum semidoctum abs te amoves. 	
{CLEAR.} Remeato audacter, mercedem sí eris nactus: nunc abi. 	
{ARGYR.} Mane, mane, audi. dic, quid me aequom censes pro illa tibi dare, 	
annum hunc ne cum quiquam alio sit? {CLEAR.} Tene? viginti minas; 	230
atque ea lege: si alius ad me prius attulerit, tu vale. 	
{A.} At ego est etiam prius quam abis quod volo loqui. {C.} Dic quod lubet. 	
{A.} Non omnino iam perii, est relicuom quo peream magis. 	
habeo unde istuc tibi quod poscis dem; sed in leges meas 	
dabo, uti scire possis, perpetuom annum hunc mihi uti serviat 	235
nec quemquam interea alium admittat prorsus quam me ad se virum. 	
{CLEAR.} Quin, si tu voles, domi sérvi qui sunt castrabo viros. 	
postremo ut voles nos esse, syngraphum facito adferas; 	
ut voles, ut tibi lubebit, nobis legem imponito: 	
modo tecum una argentum adferto, facile patiar cetera. 	240
portitorum símillumae sunt ianuae lenoniae: 	
si adfers, tum patent, si non est quod des, aedes non patent.— 	
{ARGYR.} Interii, si non invenio ego illas viginti minas, 	
et profecto, nisi illud perdo argentum, pereundum est mihi. 	
nunc pergam ad forum atque experiar opibus, omni copia, 	245
supplicabo, exobsecrabo ut quemque amicum videro, 	
dignos indignos adire atque experiri certumst mihi,† 	
nam si mutuas non potero, certumst sumam faenore.— 	
	%II.i 	
{LIBANVS} Hercle vero, Libane, nunc te meliust expergiscier 	249
atque argento comparando fingere fallaciam. 	250
iam diu est factúm quom discesti ab ero atque abiisti ad forum, 	
[igitur inveniundo argento ut fingeres fallaciam.] 	
ibi tu ad hoc diei tempus dormitasti in otio. 	
quin tu abs te socordiam omnem reice et segnitiem amove 	
atque ad ingenium vetus versutum te recipis tuom. 	255
serva erum, cave tú idem faxis alii quod servi solent, 	
quí ad eri fraudationem callidum ingenium gerunt. 	
unde sumam? quem intervortam? quo hanc celocem conferam? 	
impetritum, inauguratumst: quovis admittunt aves, 	
picus et cornix ab laeva, corvos parra ab dextera 	260
consuadent; certum herclest vostram consequi sententiam. 	
sed quid hoc, quod picus ulmum tundit? non temerariumst. 	
certe hercle ego quantum ex augurio éius pici intellego, 	
aut mihi in mundo sunt virgae aut atriensi Saureae. 	
sed quid illúc, quod exanimatus currit huc Leonida? 	265
metuo quom illic obscaevavit meae falsae fallaciae. 	
	%II.ii 	
{LEONIDA} Vbi ego nunc Libanum requiram aut familiarem filium, 	267
ut ego illos lubentiores faciam quam Lubentiast? 	
maximam praedam et triumphum eis adfero adventu meo. 	
quando mecum pariter potant, pariter scortari solent, 	270
hanc quidem, quam nactus, praedam pariter cum illis partiam. 	
{LIB.} Illic homo aedis compilavit, more si fecit suo. 	
vae illi, qui tam indiligenter observavit ianuam. 	
{LEON.} Aetatem velim servire, Libanum ut conveniam modo. 	
{LIB.} Mea quidem hercle ópera liber numquam fies ocius. 	275
{LEON.} Etiam de tergo ducentas plagas praegnatis dabo. 	
{LIB.} Largitur peculium, omnem in tergo thensaurum gerit. 	
{LEON.} Nam si huic sése occasioni tempus supterduxerit, 	
numquam edepol quadrigis albis indipiscet postea; 	
erum in óbsidione linquet, inimicum animos auxerit. 	280
sed si mecum occasionem opprimere hanc, quae obvenit, studet, 	
maximas opimitates, gaudio exfertissimas 	
suis eris ille una mecum pariet, gnatoque et patri, 	
adeo ut aetatem ambo ambobus nobis sint obnoxii, 	
nostro devincti beneficio. {LIB.} Vinctos nescio quos ait; 	285
non placet: metuo, in commune ne quam fraudem frausus sit. 	
{LEON.} Perii ego oppido, nisi Libanum invenio iam, ubiubi est gentium. 	
{LIB.} Illic homó socium ad malam rem quaerit quem adiungat sibi. 	
non placet: pro monstro extemplo est, quando qui sudat tremit. 	
{LEON.} Sed quid ego hic properans concesso pedibus, lingua largior? 	290
quin ego hanc iubeo tacere, quae loquens lacerat diem? 	
{LIB.} Edepol hominem ínfelicem, qui patronam comprimat. 	
nam si quid sceleste fecit, lingua pro illo perierat. 	
{LEON.} Adproperabo, ne post tempus praedae praesidium parem. 	
{LIB.} Quae illaec praeda est? ibo advorsum atque electabo, quidquid est. 	295
iubeo te salvere voce summa, quo ad vires valent. 	
{LEON.} Gymnasium flagri, salveto. {LIB.} Quid agis, custos carceris? 	
{LEON.} O catenarum colone. {LIB.} O virgarum lascivia. 	
{LEON.} Quot pondo ted esse censes nudum? {LIB.} Non edepol scio. 	
{LEON.} Scibam ego te nescire, at pol ego, qui ted expendi, scio: 	300
nudus vinctus centum pondo es, quando pendes per pedes. 	
{LIB.} Quo argumento istuc? {LEON.} Ego dicam, quo argumento et quo modo. 	
ad pedes quando adligatumst aequom centumpondium, 	
ubi manus manicae complexae sunt atque adductae ad trabem, 	
nec dependes nec propendes—quin malus nequamque sis. 	305
{LIB.} Vae tibi. {LEON.} Hoc testamento Servitus legat tibi. 	
{LIB.} Verbivelitationem fieri compendi volo. 	
Quid istud est negoti? {LEON.} Certum est credere. {LIB.} Audacter licet. 	
{LEON.} Sis amanti subvenire familiari filio, 	
tantum adest boni improviso, verum commixtum malo: 	310
omnes de nobis carnificum concelebrabuntur dies. 	
Libane, nunc audacia usust nobis inventa et dolis. 	
tantum facinus modo invéni ego, ut nos dicamur duo 	
omnium dignissumi esse, quo cruciatus confluant. 	
{LIB.} Ergo mirabar quod dudum scapulae gestibant mihi, 	315
hariolari quae occeperunt, sibi esse in mundo malum. 	
quidquid est, eloquere. {LEON.} Magna est praeda cum magno malo. 	
{LIB.} Si quidem omnes coniurati cruciamenta conferant, 	
habeo opinor familiare tergum, ne quaeram foris. 	
{LEON.} Si istam firmitudinem animi óptines, salvi sumus. 	320
{LIB.} Quin si tergo res solvenda est, rapere cupio publicum: 	
pernegabo atque obdurabo, periurabo denique. 	
{LEON.} Em ista virtus est, quando usust qui malum fert fortiter; 	
fortiter malum qui patitur, idem post potitur bonum. 	
{LIB.} Quin rem actutum edisseris? cupio malum nanciscier. 	325
{LEON.} Placide ergo unum quidquid rogita, ut adquiescam. non vides 	
me ex cursura anhelitum etiam ducere? {LIB.} Age, age, mansero 	
tuo arbitratu, vel adeo usque dum peris. {LEON.} Vbinam est erus? 	
{LIB.} Maior apud forumst, minor hic est intus. {LEON.} Iam satis est mihi. 	
{LIB.} Túm igitur tu dives es factus? {LEON.} Mitte ridicularia. 	330
{LIB.} Mitto. * istuc quod adfers aures exspectant meae. 	
{LE.} Animum adverte, ut aeque mecum haéc scias. {LI.} Taceo. {LE.} Beas. 	
meministin asinos Arcadicos mercatori Pellaeo 	
nostrum vendere atriensem? {LIB.} Memini. quid tum postea? 	334-335
{LEON.} Em ergo is argentum huc remisit, quod daretur Saureae 	336
pró asinis. adulescens venit modo, qui id argentum attulit. 	
{LIB.} Vbi is homost? {LEON.} Iam devorandum censes, si conspexeris? 	
{LIB.} Ita enim vero. sed tamen, tu nempe eos asinos praedicas 	
vetulos, claudos, quibus subtritae ad femina iám erant ungulae? 	340
{LEON.} Ipsos, qui tibi subvectabant rure huc virgas ulmeas. 	
{LIB.} Teneo, atque idem te hinc vexerunt vinctum rus. {LE.} Memor es probe. 	
verum in tonstrina ut sedebam, me infit percontarier, 	
ecquem filium Stratonis noverim Demaenetum. 	
dico me novisse extemplo et me eius servom praedico 	345
esse, et aedis demonstravi nostras. {LIB.} Quid tum postea? 	
{LEON.} Ait se ob asinos ferre argentum átriensi Saureae, 	
viginti minas, séd eum sese non nosse hominem qui siet, 	
ipsum vero se novisse callide Demaenetum. 	
quoniam ille elocutus haec sic—{LIB.} Quid tum? {LEON.} Ausculta ergo, scies. 	350
extemplo facio facetum me atque magnificum virum, 	
dico med esse atriensem. sic hoc respondit mihi: 	
'ego pol Sauream non novi neque qua facie sit scio. 	
te non aequomst suscensere. sí erum vis Demaenetum, 	
quém ego novi, adduce: argentum non morabor quin feras.' 	355
ego me dixi erum adducturum et me domi praesto fore; 	
ille in balineas iturust, inde huc veniet postea. 	
quid nunc consili captandum censes? dic. {LIB.} Em istuc ago, 	
quo modo argento intervortam et adventorem et Sauream. 	
iam hoc opus est † exasceatum; nam si ille argentum prius 	360
hospes huc affert, continuo nos ambo exclusi sumus. 	
nam me hodie senex seduxit solum sorsum ab aedibus, 	
mihi tibique interminatust nos futuros ulmeos, 	
ní hodie Argyrippo éssent viginti argenti minae; 	
iussit vel nos atriensem vel nos uxorem suam 	365
defraudare, dixit sese óperam promiscam dare. 	
nunc tu abi ad forum ad erum et narra haec ut nos acturi sumus: 	
te ex Leonida futurum esse atriensem Sauream, 	
dum argentum afferat mercator pró asinis. {LEON.} Faciam ut iubes. 	
{LIB.} Ego illum interea hic oblectabo, prius si forte advenerit. 	370
{LEON.} Quid ais? {LIB.} Quid vis? {LE.} Pugno malam si tibi percussero, 	
mox cum Sauream imitabor, caveto ne suscenseas. 	
{LIB.} Hercle vero tu cavebis ne me attingas, si sapis, 	
né hodie malo cum auspicio nomen commutaveris. 	
{LEON.} Quaeso, aequo animo patitor. {L.} Patitor tú item, cum ego te referiam. 	375
{LEON.} Dico ut usust fieri. {LIB.} Dico hercle ego quoque ut facturus sum. 	
{LEON.} Ne nega. {LIB.} Quin promitto, inquam, hostire contra ut merueris. 	
{LEON.} Ego abeo, tu iam, scio, patiere. sed quis hic est? is est, 	
ille est ipsus. iam ego recurro húc. tu hunc interea hic tene. 	
volo seni narrare. {LIB.} Quin tuom officium facis ergo ac fugis? 	380
	%II.iii 	
{MERCATOR}  Vt démonstratae súnt mihi, hasce aédis esse opórtet, 	381
Demaenetus ubi dicitur habitare. i, puere, pulta 	
atque atriensem Sauream, si est intus, evocato huc. 	
{LIB.} Quis nostras sic frangit fores? ohe, inquam, si quid audis. 	
{MERC.} Nemo etiam tetigit. sanun es? {LIB.} At censebam attigisse 	385
propterea, huc quia habebas iter. nolo ego fores conservas 	
meas á te verberarier. sane ego sum amicus nostris. 	
{MERC.} Pol haud periclum est, cardines ne foribus effringantur, 	
si istoc exemplo omnibus qui quaerunt respondebis. 	
{LIB.} Ita haec morata est ianua: extemplo ianitorem 	390
clamat, procul si quem videt ire ad se calcitronem. 	
sed quid venis? quid quaeritas? {MERC.} Demaenetum volebam. 	
{LIB.} Si sit domi, dicam tibi. {MERC.} Quid eius atriensis? 	
{LIB.} Nihilo mage intus est. {MERC.} Vbi est? {LIB.} Ad tonsorem ire dixit. 	
{MERC.} Conveni. sed post non redit? {LIB.} Non edepol. quid volebas? 	395
{MERC.} Argenti viginti minas, si adesset, accepisset. 	
{LIB.} Qui pro istuc? {MERC.} Asinos vendidit Pellaeo mercatori 	
mercatu. {LIB.} Scio. tu id nunc refers? iam hic credo eum adfuturum. 	
{MERC.} Qua facie voster Saurea est? si is est, iam scire potero. 	
{LIB.} Macilentis malis, rufulus aliquantum, ventriosus, 	400
truculentis oculis, commoda statura, tristi fronte. 	
{MERC.} Non potuit pictor rectius describere eius formam. 	
{LIB.} Atque hercle ipsum adeo contuor, quassanti capite incedit. 	
quisque obviam huic occesserit irato, vapulabit. 	
{MERC.} Siquidem hércle Aeacidinis minis animisque expletus incedit, 	405
si med iratus tetigerit, iratus vapulabit. 	
	%II.iv 	
{LEONIDA} Quid hoc sít negoti, neminem meum dictum magni facere? 	407
Libanum in tonstrinam ut iusseram venire, is nullus venit. 	
ne ille edepol tergo et cruribus consuluit haud decore. 	
{MERC.} Nimis imperiosust. {LIB.} Vae mihi. {LEON.} Hodie salvere iussi 	410
Libanum libertum? iam manu emíssu's? {LIB.} Obsecro te. 	
{LEON.} Ne tu hercle cum magno malo mihi obviam occessisti. 	
cur non venisti, ut iusseram, in tonstrinam? {LIB.} Hic me moratust. 	
{LEON.} Siquidem hércle nunc summum Iovem te dicas detinuisse 	
atque is precator adsiet, malam rem effugies numquam. 	415
tu, verbero, imperium meum contempsisti? {LIB.} Perii, hospes. 	
{MERC.} Quaeso hercle noli, Saurea, mea causa hunc verberare. 	
{LEON.} Vtinam nunc stimulus in manu mihi sit. {MERC.} Quiesce quaeso. 	
{LEON.} Qui latera conteram tua, quae occalluere plagis. 	
abscede ac sine me hunc perdere, qui semper me ira incendit, 	420
cui numquam unam rem me licet semel praecipere furi, 	
quin centiens eadem imperem atque ogganniam, itaque iam hercle 	
clamore ac stomacho non queo labori suppeditare. 	
iussin, sceleste, ab ianua hoc stercus hinc auferri? 	
iussin columnis deici operas araneorum? 	425
iussin in splendorem dari bullas has foribus nostris? 	
nihil est: tamquam si claudus sim, cum fustist ambulandum. 	
quia triduom hoc unum modo foro operam adsiduam dedo, 	
dum reperiam qui quaeritet argentum in faenus, hic vos 	
dormitis interea domi, atque erus in hara, haud aedibus, habitat. 	430
em ergo hóc tibi. {LIB.} Hospes, te obsecro, defende. {MERC.} Saurea, oro, 	
mea causa ut mittás. {LEON.} Eho, ecquis pro vectura olivi 	
rem solvit? {LIB.} Solvit. {LEON.} Cui datumst? {LIB.} Sticho vicario ipsi 	
tuo. {LEON.} Váh, delenire apparas, scio mihi vicarium esse, 	
neque eo esse servom in aedibus eri quí sit pluris quam illest. 	435
sed vina quaé heri vendidi vinario Exaerambo, 	
iam pró eis satis fecit Sticho? {LIB.} Fecisse satis opinor, 	
nam vidi huc ipsum adducere trapezitam Exaerambum. 	
{LEON.} Sic dedero. prius quae credidi vix anno post exegi; 	
nunc satagit: adducit domum etiam ultro et scribit nummos. 	440
Dromo mercedem rettulit? {LIB.} Dimidio minus opinor. 	
{LEON.} Quid relicuom? {LIB.} Aibat reddere quom extemplo redditum esset; 	
nam retineri, ut quod sit sibi operis locatum efficeret. 	
{LEON.} Scyphos quos utendos dedi Philodamo, rettulitne? 	
{LIB.} Non etiam. {LEON.} Hem non? si velis da * , commoda homini amico. 	445
{MERC.} Perii hercle, iam hic me abegerit suo odio. {LIB.} Heús iam satis tu. 	
audin quae loquitur? {LEON.} Audio et quiesco. {MERC.} Tandem, opinor, 	
conticuit. nunc adeam optimum est, prius quam incipit tinnire. 	
quam mox mi operam das? {LEON.} Ehem, óptume. quam dudum tu advenisti? 	
non hercle te provideram (quaeso, ne vitio vortas), 	450
ita iracundia obstitit oculis. {MERC.} Non mirum factum est. 	
sed si domi est, Demaenetum volebam. {LEON.} Negat esse intus. 	
verum istuc argentum tamen mihi si vis denumerare, 	
repromittam istoc nomine solutam rem futuram. 	
{MERC.} Sic potius, ut Demaeneto tibi ero praesente reddam. 	455
{LIB.} Erus istunc novit atque erum hic. {MERC.} Ero huic praesente reddam. 	
{LIB.} Da modo meo periculo, rem salvam ego exhibebo; 	
nam si sciat noster senex fidem non esse huic habitam, 	
suscenseat, quoi ómnium rerum ipsus semper credit. 	
{LEON.} Non magni pendo. ne duit, si non volt. sic sine astet. 	460
{LIB.} Da, inquam. vah, formido miser, ne hic me tibi arbitretur 	
suasisse, sibi ne crederes. da, quaeso, ac ne formida: 	
salvom hercle erit. {MERC.} Credam fore, dum quidem ipse in mánu habebo. 	
peregrinus ego sum, Sauream non novi. {LIB.} At nosce sane. 	
{MERC.} Sit, non sit, non edepol scio. si is est, eum esse oportet. 	465
ego certe me incerto scio hoc daturum nemini homini. 	
{LEON.} Hercle istum di omnes perduint. verbo cave supplicassis. 	
ferox est viginti minas meas tractare sese. 	
nemo accipit, aufer te domum, abscede hinc, molestus ne sis. 	
{MERC.} Nimis iracunde. non decet superbum esse hominem servom. 	470
{LEON.} Malo hercle iam magno tuo, ni isti nec recte dicis. 	
{LIB.} Impure, nihili. non vides irasci? {LEON.} Perge porro. 	
{LIB.} Flagitium hominis. da, óbsecro, argentum huic, ne male loquatur. 	
{MERC.} Malum hercle vobis quaeritis. {LEON.} Crura hercle diffringentur, 	
ni istum impudicum percies. {LIB.} Perii hercle. age impudice, 	475
sceleste, non audes mihi scelesto subvenire? 	
{LEON.} Pergin precari pessimo? {MERC.} Quae res? tun libero homini 	
male servos loquere? {LEON.} Vapula. {MERC.} Id quidém tibi hercle fiet, 	
ut vapules, Demaenetum simul ac conspexero hodie. 	
[in ius voco te. {LEON.} Non eo. {MERC.} Non is? memento. {LEON.} Memini. 	480
{MERC.} Dabitur pol supplicium mihi de tergo vostro. {LEON.} Vae te. 	
tibi quidem supplicium, carnufex, de nobis detur?† {MERC.} Atque etiam 	
pro dictis vostris maledicis poenae pendentur mi hodie.] 	
{LEON.} Quid, verbero? ain tu, furcifer? erum nos fugitare censes? 	484-485
ei nunciam ad erum, quo vocas, iam dudum quo volebas. 	486
{MERC.} Nunc demum? tamen numquam hinc feres argenti nummum, nisi me 	
dare iusserit Demaenetus. {LEON.} Ita facito, age ambula ergo. 	
tu contumeliam alteri facias, tibi non dicatur? 	
tam ego homo sum quam tu. {Me.} Scilicet. ita res est. {LE.} Sequere hac ergo. 	490
praefiscini hoc nunc dixerim: nemo etiam me accusavit 	
merito meo, neque me alter est Athenis hodie quisquam, 	
cui credi recte aeque putent. {MERC.} Fortassis. sed tamen me 	
numquam hodie induces, ut tibi credam hoc argentum ignoto. 	
lupus est homo homini, non homo, quom qualis sit non novit. 	495
{LEON.} Iam nunc secunda mihi facis. scibam huic te capitulo hodie 	
facturum satis pro iniuria; quamquam ego sum sordidatus, 	
frugi tamen sum, nec potest peculium enumerari. 	
{MERC.} Fortasse. {LEON.} Etiam † nunc dico Periphanes Rhodo mercator dives 	
absente ero solus mihi talentum argenti soli 	500
adnumeravit et mihi crédidit, nequest deceptus in eo. 	
{MERC.} Fortasse. {LEON.} Atque etiam tu quoque ipse, si esses percontatus 	
me ex aliis, scio pol crederes nunc quod fers. {MERC.} Haud negassim.— 	
	%III.i 	
{CLEARETA} Néqueon ego ted interdictis facere mansuetem meis? 	504
an ita tu es animata, ut qui matris éxpers imperio sies? 	505
{PHILAENIVM} Vbi piem Pietatem, si istoc more moratam tibi 	
postulem placere, mater, mihi quo pacto praecipis? 	
[{CLEAR.} An decorum est adversari meis te praeceptis? {PHIL.} Quid est?] 	
{CLEAR.} Hocine est pietatem colere, matris impérium minuere? 	
{PHIL.} Neque quae recte faciunt culpo neque quae delinquont amo. 	510
{CLEAR.} Satis dicacula es amatrix. {PHIL.} Mater, is quaestus mihi est: 	
lingua poscit, corpus quaerit; animus orat, res monet. 	
{CLEAR.} Ego te volui castigare, tu mi accusatrix ades. 	
{PHIL.} Neque edepol te accuso neque id me facere fas existimo. 	
verum ego meas queror fortunas, cum illo quém amo prohibeor. 	515
{CLEAR.} Ecqua pars orationis de die dabitur mihi? 	
{PHIL.} Et meam partem loquendi ét tuam trado tibi; 	
ad loquendum atque ad tacendum tute habeas portisculum. 	
quin pol si reposivi remum, sola ego in casteria 	
ubi quiesco, omnis familiae causa consistit tibi. 	520
{CLEAR.} Quid ais tu, quam ego unam vidi mulierem audacissimam? 	
quotiens te votui Argyrippum filium Demaeneti 	
compellare aut contrectare, conloquive aut contui? 	
quid dedit? quid ad nos iussit deportari? an tu tibi 	
verba blanda esse aurum rere, dicta docta pro datis? 	525
ultro amas, ultro expetessis, ultro ad te accersi iubes. 	
illos qui dant, eos derides; qui deludunt, deperis. 	
an te id exspectare oportet, si quis promittat tibi 	
te facturum divitem, si moriatur mater sua? 	
†ecastor nobis periclum magnum et familiae portenditur, 	530
dum eius exspectamus mortem, ne nos moriamur fame. 	
nunc adeo nisi mi huc argenti ádfert viginti minas, 	
ne ille ecastor hinc trudetur largus lacrumarum foras. 	
hic dies summust * apud me inópiae excusatio. 	
{PHIL.} Patiar, si cibo carere me iubes, mater mea. 	535
{CLEAR.} Non voto téd amare qui dant quoia amentur gratia. 	
{PHIL.} Quid si hic animus occupatust, mater, quid faciam? mone. {C.} Em, 	
meum caput contemples, si quidem ex re consultas tua. 	
{PHIL.} Etiam ópilio qui pascit, mater, alienas ovis, 	539-540
aliquam habet peculiarem, qui spem soletur suam. 	541
sine me amare unum Argyrippum ánimi causa, quem volo. 	
{CLEAR.} Intro abi, nam te quidem edepol nihil est impudentius. 	
{PHIL.} Audientem dicto, mater, produxisti filiam. 	
	%III.ii 	
{LIBANVS} Perfídiae laudes grátiasque habémus merito mágnas, 	545
quom nostris sycophantiis, dolis astutiisque, 	
[scapularum confidentia, virtute ulmorum freti] 	
qui advorsum stimulos, lamminas, crucesque compedesque, 	
nervos, catenas, carceres, numellas, pedicas, boias 	549-550
†indoctoresque acerrumos gnarosque nostri tergi, 	551
[qui saepe ante in nostras scapulas cicatrices indiderunt] 	
* * * 	
eae núnc legiones, copiae exercitusque eorum 	
vi pugnando periuriis nostris fugae potiti. 	555
id virtute huius † collegae meaque comitate 	
factumst. qui me vir fortior ad sufferundas plagas? 	
{LEON.} Edepol virtutes qui tuas non possis conlaudare 	
sic ut ego possim, quae domi duellique male fecisti. 	
ne illa edepol pro merito tuo memorari multa possunt: 	560
ubi fidentem fraudaveris, ubi ero infidelis fueris, 	
ubi verbis conceptis sciens libenter periuraris, 	
ubi parietes perfoderis, in furto ubi sis prehensus, 	
ubi saepe causam dixeris pendens adversus octo 	
artutos, audacis viros, valentis virgatores. 	565
{LIB.} Fateor profecto ut praedicas, Leonida, esse vera; 	
verum edepol ne etiam túa quoque malefacta iterari multa 	
et vero possunt: ubi sciens fideli infidus fueris, 	
ubi prensus in furto sies manifesto et verberatus, 	
[ubi periuraris, ubi sacro manus sis admolitus,] 	570
ubi eris damno, molestiae et dedecori saepe fueris, 	
ubi creditum quod sit tibi datum esse pernegaris, 	
[ubi amicae quám amico tuo fueris magis fidelis,] 	
ubi saepe ad languorem tua duritia dederis octo 	
validos lictores, ulmeis adfectos lentis virgis. 	575
num male relata est gratia, ut collegam collaudavi? 	
{LEON.} Vt meque teque maxime atque ingenio nostro decuit. 	
{LIB.} Iam omitte ista atque hoc quod rogo responde. {LEON.} Rogita quod vis. 	
{LIB.} Argenti vinginti minas habesne? {LEON.} Hariolare. 	
edepol senem Demaenetum lepidum fuisse nobis: 	580
ut adsimulabat Sauream med esse quam facete! 	
nimis aegre risum contini, ubi hospitem inclamavit, 	
quod se absente mihi fidem habere noluisset. 	
ut memoriter me Sauream vocabat atriensem! 	
{LI.} Mane dúm. {LE.} Quid est? {LI.} Philaenium estne haéc quae intus exit 	585
atque Argyrippus una? {LEON.} Opprime os, is est. subauscultemus. 	
{LIB.} Lacrumantem lacinia tenet lacrumans. quidnam esse dicam? 	
taciti auscultemus. {LEON.} Attatae, modo hercle in mentem venit, 	
nimis véllem habere perticam. {LIB.} Quoi rei? {LEON.} Qui verberarem 	
asinos, si forte occeperint clamare hinc ex crumina. 	590
	%III.iii 	
{ARGYRIPPVS} Cur me retentas? {PHILAENIVM} Quia tui amans abeuntis egeo. 	591
{ARG.} Vale. {PHIL.} Aliquanto ámplius valerem, si hic maneres. 	
{ARG.} Salve. {PHIL.} Salvere me iubes, quoi tu abiens offers morbum. 	
{ARG.} Mater supremam mihi tua dixit, domum ire iussit. 	
{PHIL.} Acerbum funus filiae faciet, si te carendum est. 	595
{LIB.} Homo hercle hinc exclusust foras. {LEON.} Ita res est. {A.} Mitte quaeso. 	
{PHIL.} Quo nunc abis? quin tu hic manes? {ARG.} Nox, si voles, manebo. 	
{LIB.} Audin hunc opera ut largus est nocturna? nunc enim esse 	
negotiosum interdius videlicet Solonem, 	
leges ut conscribat, quibus se populus teneat. gerrae! 	600
qui sese parere apparent huius légibus, profecto 	
numquam bonae frugi sient, dies noctesque potent. 	
{LEON.} Ne iste hercle ab ista non pedem discedat, si licessit, 	
qui nunc festinat atque ab hac minatur sese abire. 	
{LIB.} Sermoni iam finem face tuo, huius sermonem accipiam. 	605
{ARG.} Vale. {PHIL.} Quo properas? {ARG.} Bene vale, apud Orcum te videbo. 	
nam equidem me iam quantum potest a vita abiudicabo. 	
{PHIL.} Cur tu, obsecro, immerito meo me morti dedere optas? 	
{ARG.} Ego te? quam si intellegam deficere vita, iam ipse 	
vitam meam tibi largiar et de mea ad tuam addam. 	610
{PHIL.} Cur ergo minitaris mihi, te vitam esse amissurum? 	
nam quid me facturam putas, si istuc quod dicis faxis? 	
mihi certum est facere in me omnia eadem quae tu in te faxis. 	
{ARG.} Oh melle dulci dulcior tu es. {PHIL.} Certe enim tú vita es mi. 	
complectere. {ARG.} Facio lubens. {PHIL.} Vtinam sic efferamur. 	615
{LEON.} O Libane, uti miser est homo qui amat. {LIB.} Immo hercle vero, 	
qui pendet multo est miserior. {LEON.} Scio qui periclum feci. 	
circum sistamus, alter hinc, hinc alter appellemus. 	
ere, salve. sed num fumus est haec mulier quam amplexare? 	
{ARG.} Quidum? {LEON.} Quia oculi sunt tibi lacrumantes, eo rogavi. 	620
{ARG.} Patronus qui vobis fuit futurus, perdidistis. 	
{LEON.} Equidem hercle nullum perdidi, ideo quia numquam ullum habui. 	
{LIB.} Philaenium, salve. {PHIL.} Dabunt di quae velitis vobis. 	
{LIB.} Noctem tuam et vini cadum velim, si optata fiant. 	
{ARG.} Verbum cave fáxis, verbero. {LIB.} Tibi equidem, non mihi opto. 	625
{ARG.} Tum tu igitur loquere quod lubet. {LIB.} Hunc hercle verberare. 	
{LEON.} Quisnam istuc adcredat tibi, cinaede calamistrate? 	
tun verberes, qui pro cibo habeas te verberari? 	
{ARG.} Vt vostrae fortunae meis praecedunt, Libane, longe, 	
qui hódie numquam ad vesperum vivam. {LIB.} Quapropter, quaeso? 	630
{A.} Quia ego hanc amó et haec me amat, huic quod dem nusquam quicquam est, 	
hinc med amantem ex aedibus eiecit huius mater. 	
argenti viginti minae me ad mórtem appulerunt, 	
quas hodie aduléscens Diabolus ipsi daturus dixit, 	
ut hanc ne quoquam mitteret nisi ad se hunc annum totum. 	635
videtin viginti minae quid pollent quidve possunt? 	
ille qui íllas perdit salvos est, ego qui non perdo pereo. 	
{LIB.} Iam dedit argentum? {ARG.} Non dedit. {LI.} Bono animo es, ne formida. 	
{LEON.} Secede huc, Libane, te volo. {LIB.} Si quid vis. {ARG.} Obsecro vos, 	
eadem istac opera suaviust complexos fabulari. 	640
{LIB.} Non omnia eadem aeque omnibus, ere, suavia esse scito: 	
vobis est suave amantibus complexos fabulari, 	
ego complexum huius nil moror, meum autem hic aspernatur. 	
proinde istud facias ipse quod faciamus nobis suades. 	
{ARG.} Ego vero, et quidem edepol lubens. interea, si videtur, 	645
concedite istuc. {LEON.} Vin erum deludi? {LIB.} Dignust sane. 	
{LEON.} Vin faciam ut te Philaenium praesente hoc amplexetur? 	
{LIB.} Cupio hercle. {LEON.} Sequere hac. {A.} Ecquid est salutis? satis locuti. 	
{LEON.} Auscultate atque operam date et mea dicta devorate. 	
primum omnium servos tuos nos esse non negamus; 	650
sed tibi si viginti minae argenti proferentur, 	
quo nos vocabis nomine? {ARG.} Libertos. {LEON.} Non patronos? 	
{ARG.} Id potius. {LEON.} Viginti minae hic insunt in crumina, 	
has ego, si vis, tibi dabo. {ARG.} Di te servassint semper, 	
custos erilis, decus popli, thensaurus copiarum, 	655
salus interioris † corporis amorisque imperator. 	
hic pone, hic istam colloca cruminam in collo plane. 	
{LEON.} Nolo ego te, quí erus sis, mihi onus istuc sustinere. 	
{ARG.} Quin tu labore liberas te atque istam imponis in me? 	
{LEON.} Ego baiulabo, tu, ut decet dominum, ante me ito inanis. 	660
{ARG.} Quid nunc? {LEON.} Quid est? {ARG.} Quin tradis huc cruminam pressatum umerum? 	
{LEON.} Hanc, cui daturu's hanc, iube petere atque orare mecum. 	
nam istuc proclive est, quo iubes me plane collocare. 	
{PHIL.} Da, meus ocellus, mea rosa, mi ánime, mea voluptas, 	
Leonida, argentum mihi, ne nos diiunge amantis. 	665
{LEON.} Dic me igitur tuom passerculum, gallinam, coturnicem, 	
agnellum, haedillum me tuom dic esse vel vitellum, 	
prehende auriculis, compara labella cum labellis. 	
{ARG.} Ten osculetur, verbero? {LEON.} Quam vero indignum visum est? 	
at qui pol hodie non feres, ni genua confricantur. 	670
{ARG.} Quidvis egestas imperat: fricentur. dan quod oro? 	
{PHIL.} Age, mi Leonida, obsecro, fer amanti ero salutem, 	
redime istoc benefició te ab hoc, et tibi eme hunc isto argento. 	
{LEON.} Nimis bélla es atque amabilis, et si hoc meum esset, hodie 	
numquam me orares quin darem: illum te orare meliust, 	675
illic hánc mihi servandam dedit. ei sane bella belle. 	
cape hoc sis, Libane. {ARG.} Furcifer, etiam me delusisti? 	
{LEON.} Numquam hercle facerem, genua ni tam nequiter fricares. 	
age sis tu in partem nunciam hunc delude atque amplexare hanc. 	
{LIB.} Taceas, me spectes. {ARG.} Quin ad hunc, Philaenium, adgredimur, 	680
virum quidem pol optimum et non similem furis huius? 	
{LIB.} Inambulandum est: nunc mihi vicissim supplicabunt. 	
{ARG.} Quaeso hercle, Libane, sis erum tuis factis sospitari, 	
da mi istas viginti minas. vides me amantem egere. 	
{LIB.} Videbitur. factum volo. redito huc conticinno. 	685
nunc istanc tantisper iube petere atque orare mecum. 	
{PHIL.} Amandone exorarier vis ted an osculando? 	
{LIB.} Enim véro utrumque. {P.} Ergo, obsecro, ét tu utrumque nostrum serva. 	
{ARG.} O Libane, mi patrone, mi trade istuc. magis decorumst 	
libertum potius quam patronum onus in via portare. 	690
{PHIL.} Mi Libane, ocellus aureus, donum decusque amoris, 	
amabo, faciam quod voles, da istuc argentum nobis. 	
{LIB.} Dic igitur med aniticulam, columbam vel catellum, 	
hirundinem, monerulam, passerculum putillum, 	
fac proserpentem bestiam me, duplicem ut habeam linguam, 	695
circumda torquem brachiis, meum collum circumplecte. 	
{ARG.} Ten complectatur, carnufex? {LIB.} Quam vero indignus videor? 	
ne istuc nequiquam dixeris tam indignum dictum in me, 	
vehes pól hodie me, si quidem hoc argentum ferre speres. 	
{ARG.} Ten ego veham? {LIB.} Tun hoc feras argentum áliter a me? 	700
{ARG.} Perii hercle. si verum quidem et decorum erum vehere servom, 	
inscende. {LIB.} Sic isti solent superbi subdomari. 	
asta igitur, ut consuetus es puer olim. scin ut dicam? 	
em sic. abi, laúdo, nec te equo magis est equos ullus sapiens. 	
{ARG.} Inscende actutum. {LIB.} Ego fecero. hem quid istúc est? ut tu incedis? 	705
demam hercle iam de hórdeo, tolutim ni badizas. 	
{ARG.} Amabo, Libane, iam sat est. {LIB.} Numquam hercle hodie exorabis. 	
nam iam calcari quadrupedo agitabo advorsum clivom, 	
postidea ad pistores dabo, ut ibí cruciere currens. 	
asta ut descendam nunciam in proclivi, quamquam nequam es. 	710
{ARG.} Quid nunc, amabo? quoniam, ut est libitum, nos delusistis, 	
datisne argentum? {LIB.} Si quidem mihi statuam et aram statuis 	
atque ut deo mi hic immolas bovem: nam ego tibi Salus sum. 	
{LEON.} Etiam tu, ere, istunc amoves abs te atque † ipse me adgredere 	
atque illa, sibi quae hic iusserat, mihi statuis supplicasque? 	715
{ARG.} Quem te autem divom nominem? {LE.} Fortunam, atque Obsequentem. 	
{ARG.} Iam istoc es melior. {LIB.} An quid est homini Salute melius? 	
{ARG.} Licet laúdem Fortunam, tamen ut ne Salutem culpem. 	
{PHIL.} Ecastor ambae sunt bonae. {ARG.} Sciam ubi boni quid dederint. 	
{LEON.} Opta id quod ut cóntingat tibi vis. {ARG.} Quid si optaro? {LE.} Eveniet. 	720
{ARG.} Opto annum hunc perpetuom mihi huius operas. {LEON.} Impetrasti. 	
{ARG.} Ain vero? {LEON.} Certe inquam. {LI.} Ad me adi vicissim atque experire. 	
exopta id quod vis maxime tibi evenire: fiet. 	
{ARG.} Quid ego aliud exoptem amplius nisi illud cuius inópiast, 	
viginti argenti commodas minas, huius quas dem matri. 	725
{LIB.} Dabuntur, animo sis bono face, exoptata optingent. 	
{ARG.} Vt consuevere, homines Salus frustratur et Fortuna. 	
{LEON.} Ego caput huic argento fui hodie reperiundo. 	
{LIB.} Ego pes fui. {ARG.} Quin nec caput nec pes sermoni apparet. 	
nec quid dicatis scire nec me cur ludatis possum. 	730
{LIB.} Satis iám delusum censeo. nunc rém ut est eloquamur. 	
animum, Argyrippe, advorte sis. pater nos ferre hoc iussit 	
argentum ad ted. {ARG.} Vt temperi opportuneque attulistis. 	
{LIB.} Hic inerunt viginti minae bonae, mala opera partae; 	
has tibi nos pactis legibus dare iussit. {ARG.} Quid id est, quaeso? 	735
{LIB.} Noctem huius et cénam sibi ut dares. {ARG.} Iube advenire quaeso: 	
meritissimo eius quae volet faciemus, qui hosce amores 	
nostros dispulsos compulit. {LEON.} <Patierin, Argyrippe,> 	
patrem hanc amplexari tuom? {ARG.} Haec faciet facile ut patiar. 	
Leonida, curre obsecro, patrem huc orato ut veniat. 	740
{LEON.} Iam dudum est intus. {ARG.} Hac quidem non venit. {LE.} Angiporto 	
illac per hortum circum iit clam, ne quis se videret 	
huc ire familiarium: ne uxor resciscat metuit. 	
de argento si mater tua sciát ut sit factum—{ARG.} Heia, 	
bene dicite. {LIB.} Ite intro cito. {ARG.} Valete.—{LEON.} Et vos amate.— 	745
	%IV.i 	
{DIABOLVS} Agedum istum ostende quem conscripsti syngraphum 	746
inter me et amicam et lenam. leges pellege. 	
nam tu poeta es prorsus ad eam rem unicus. 	
{PARASITVS} Horrescet faxo lena, leges cum audiet. 	
{DIAB.} Age quaeso mi hercle translege. {PAR.} Audin? {DIAB.} Audio. 	750
{PAR.} 'Diabolus Glauci filius Clearetae 	
lenae dedit dóno argenti viginti minas, 	
Philaenium ut secum esset noctes et dies 	
hunc annum totum.' {DIAB.} Neque cum quiquam alio quidem. 	
{PAR.} Addone? {DIAB.} Ádde, et scribas víde plane et probe. 	755
{PAR.} 'Alienum hóminem intro mittat neminem. 	
quod illa aút amicum aút patronum nominet, 	
aut quód illa amicae * amatorem praedicet, 	
fores occlusae ómnibus sint nisi tibi. 	
in foribus scribat occupatam ésse se. 	760
aut quod illa dicat peregre allatam epistulam, 	
ne epistula quidem ulla sit in aedibus 	
nec cerata adeo tabula; et si qua inutilis 	
pictura sit, eam vendat: ni in quadriduo 	
abalienarit, quo abs te argentum acceperit, 	765
tuos arbitratus sit, comburas, si velis, 	
ne illi sit cera, ubi facere possit litteras. 	
vocet convivam neminem illa, tu voces; 	
ad eorum ne quem óculos adiciat suos. 	
si quem alium aspexit, caeca continuo siet. 	770
tecum una potet, aeque pocla potitet: 	
abs ted accipiat, tibi propinet, tu bibas, 	
ne illa minus aut plus quam tu sapiat.' {DIAB.} Satis placet. 	
{PAR.} 'Suspiciones omnes ab se segreget. 	
neque illaec ulli pede pedém homini premat, 	775
cum surgat, neque <cum> in lectum inscendat proximum, 	
neque cum descendat inde, det cuiquam manum: 	
spectandum ne cui ánulum det neque roget. 	
talos ne cuiquam hómini admoveat nisi tibi. 	
cum iaciat, 'te' ne dicat: nomen nominet. 	780
deam invocet sibi quam libebit propitiam, 	
deum nullum; si magis religiosa fuerit, 	
tibi dicat: tu pro illa ores ut sit propitius. 	
neque illa ulli homini nutet, nictet, annuat. 	
post, si lucerna exstincta sit, ne quid sui 	785
membri commoveat quicquam in tenebris.' {DIAB.} Optumest. 	
ita scilicet facturam. verum in cubiculo — 	
deme istuc — equidem illam moveri gestio. 	
nolo illam habere causam et votitam dicere. 	
{PAR.} Scio, cáptiones metuis. {DIAB.} Verum. {PAR.} Ergo ut iubes 	790
tollam. {DIAB.} Quid ni? {PAR.} Audi relicua. {DIAB.} Loquere, audio. 	
{PAR.} 'Neque ullum verbum faciat perplexabile, 	
neque ulla lingua sciat loqui nisi Attica. 	
forte sí tussire occepsit, ne sic tussiat, 	
ut cuiquam linguam in tussiendo proserat. 	795
quod illa aútem simulet, quasi gravedo profluat, 	
hoc ne sic faciat: tu labellum abstergeas 	
potius quam cuiquam savium faciat palam. 	
nec mater lena ad vinum accedat interim, 	
nec ulli verbo male dicat. si dixerit, 	800
haec multa ei esto, vino viginti dies 	
ut careat.' {DIAB.} Pulchre scripsti. scitum syngraphum. 	
{PAR.} 'Tum si coronas, serta, unguenta iusserit 	
ancillam ferre Veneri aút Cupidini, 	
tuos servos servet, Venerine eas det an viro. 	805
si forte pure velle habere dixerit, 	
tot noctes reddat spurcas quot pure habuerit.' 	
haec sunt non nugae, non enim mortualia. 	
{DIAB.} Placent profecto leges. sequere intro.—{PAR.} Sequor.— 	
	%IV.ii 	
{DIAB.} Sequere hac. egone haec patiar aut taceam? emori 	810
me malim, quam haec non eius uxori indicem. 	
ain tu? ápud amicam munus adulescentuli 	
fungare, uxori excuses te et dicas senem? 	
praeripias scortum amanti atque argentum obicias 	
lenae? suppiles clam domi uxorem tuam? 	815
suspendam potius me, quam tu haec tacita auferas. 	
iam quidem hercle ad illam hinc ibo, quam tu propediem, 	
nisi quídem illa ante occupassit te, effliges scio, 	
luxuriae sumptus suppeditare ut possies. 	
{PAR.} Ego sic faciundum censeo: me honestiust, 	820
quam te palam hanc rem facere, ne illa existimet 	
amoris causa percitum id fecisse te 	
magis quám sua caúsa. {DIAB.} At pol qui dixti rectius. 	
tu ergo fac ut illi turbas lites concias; 	
cum suo sibí gnato unam ad amicam de die 	825
potare, illam expilare <narra>. {PAR.} Ne mone, 	
ego istud curabo.—{DIAB.} At ego te opperiar domi.— 	
	%V.i 	
[{ARGYRIPPVS} Age decumbamus sis, pater. {DEMAENETVS} Vt iusseris, 	828
mi gnate, ita fiet. {ARG.} Pueri, mensam adponite.] 	
{DEM.} Numquídnam tibi moléstumst, gnate mí, si haec nunc mecum áccubat? 	830
{ARG.} Pietas, pater, oculis dolorem prohibet. quamquam ego istánc amo, 	
possum equidem inducere animum, ne aegre patiar quia tecum accubat. 	
{DEM.} Decet verecundum esse adulescentem, Argyrippe. {ARG.} Edepol, pater, 	
merito tuo facere possum. {DEM.} Age ergo, hoc agitemus convivium 	
vino ut sermone suavi. nolo ego metui, amari mavolo, 	835
mi gnate, me abs te. {ARG.} Pol ego utrumque facio, ut aequom est filium. 	
{DEM.} Credam istuc, si esse te hilarum videro. {A.} An tu me tristem putas? 	
{D.} Putem ego, quem videam aeque esse maestum ut quasi dies si dicta sit? 	
{ARG.} Ne dixis istuc. {DEM.} Ne sic fueris: ilico ego non dixero. 	839-840
{ARG.} Em aspecta: rideo. {DEM.} Vtinam male qui mihi volunt sic rideant. 	841
{ARG.} Scio equidem quam ob rem me, pater, tu tristem credas nunc tibi: 	
quia istaéc est tecum. atque ego quidem hercle ut verum tibi dicam, pater, 	
ea res me male habet; at non eo, quia tibi non cupiam quae velis; 	
verum istam amo. aliam tecum esse equidem facile possum perpeti. 	845
{D.} At ego hanc volo. {A.} Ergo sunt quae exoptas: mihi quae ego exoptem volo. 	
{DEM.} Vnum hunc diem perpetere, quoniam tibi potestatem dedi, 	
cum hac annum ut esses, atque amanti argenti feci copiam. 	
{A.} Em istoc me facto tibi devinxti. {D.} Quin te ergo hilarum das mihi? 	849-850
	%V.ii 	
{ARTEMONA} Áin tu meum virum híc potare, óbsecro, cum fílio 	851
et ad amicam detulisse argenti viginti minas 	
meoque filio sciente id facere flagitium patrem? 	
{PARASITVS} Neque divini neque mi humani posthac quicquam accreduas, 	
Artemona, si huius rei mé mendacem inveneris. 	855
{ART.} At scelesta ego praeter alios meum virum † frugi rata, 	
siccum, frugi, continentem, amantem uxoris maxume. 	
{PAR.} At nunc dehinc scito illum ante omnes minimi mortalem preti, 	
madidum, nihili, incontinentem atque osorem uxoris suae. 	
{ART.} Pol ni istaec vera essent, numquam faceret ea quae nunc facit. 	860
{PAR.} Ego quoque hercle illum antehac hominem semper sum frugi ratus, 	
verum hoc facto sese ostendit, qui quidem cum filio 	
potet una atque una amicam ductet, decrepitus senex. 	
{ART.} Hoc ecastor est quod ille it ad cenam cottidie. 	
ait sese ire ad Archidemum, Chaeream, Chaerestratum, 	865
Cliniam, Chremem, Cratinum, Diniam, Demosthenem: 	
is apud scortum corruptelae est liberis, lustris studet. 	
{PAR.} Quin tu illum iubes ancillas rapere sublimen domum? 	
{ART.} Tace modo. ne <ego> illum ecastor miserum habebo. {P.} Ego istúc scio, 	
ita fore illi dum quidem cum íllo nupta eris. {ART.} Ego censeo. 	870
†eum etiam hominem in senatu dare operam aut clientibus, 	
ibi labore delassatum noctem totam stertere: 	
ille operé foris faciendo lassus noctu <ad me> advenit; 	
fundum alienum arat, incultum familiarem deserit. 	
is etiam corruptus porro suom corrumpit filium. 	875
{PAR.} Sequere hac me modó, iam faxo ipsum hominem manifesto opprimas. 	
{ART.} Nihil ecastor est quod facere mavelim. {P.} Mane dum. {A.} Quid est? 	
{PAR.} Possis, si forte accubantem tuom virum conspexeris 	
cum corona amplexum amicam, si videas, cognoscere? 	
{A.} Possum ecastor. {P.} Em tibi hominem. {A.} Perii. {P.} Paulisper mane. 	880
aucupemus ex insidiis clanculum quam rem gerant. 	
{ARG.} Quid modi, pater, amplexando facies? {DEM.} Fateor, gnate mi— 	
{ARG.} Quid fatere? {DEM.} Me ex amore húius corruptum oppido. 	
{PAR.} Audin quid ait? {ART.} Audio. {DEM.} Egon ut non domo uxori meae 	
subripiam in deliciis pallam quam hábet, atque ad te deferam, 	885
non edepol conduci possum vita uxoris annua. 	
{PAR.} Censen tu illum hodié primum ire ádsuetum esse in ganeum? 	
{ART.} Ille ecastor suppilabat me, quod ancillas meas 	
suspicabar atque insontis miseras cruciabam. {ARG.} Pater, 	
iube dari vinum; iam dudum factum est cum primum bibi. 	890
{DEM.} Da, puere, ab summo. áge tu interibi ab infimo da savium. 	
{ART.} Perii misera, ut osculatur carnufex, capuli decus. 	
{DEM.} Edepol animam suaviorem aliquanto quam uxoris meae. 	
{PHIL.} Dic amabo, an fetet anima úxoris tuae? {DEM.} Nauteam 	
bibere malim, si necessum sit, quam illam oscularier. 	895
{ART.} Ain tandem? edepol ne tu istuc cum malo magno tuo 	
Dixisti in me. sine, revenias modo domum, faxo ut scias 	
quid pericli sit dotatae uxori vitium dicere. 	
{PHIL.} Miser ecastor es. {ART.} Ecastor dignus est. {ARG.} Quid ais, pater? 	
ecquid matrem amas? {DEM.} Egone illam? nunc amo, quia non adest. 	900
{ARG.} Quid cum adest? {D.} Periisse cupio. {P.} Amat homo hic te, ut praedicat. 	
{ART.} Ne illa ecastor faenerato funditat: nam si domum 	
redierit hodie, osculando ego ulciscar potissimum. 	
{ARG.} Iace, pater, talos, ut porro nos iaciamus. {DEM.} Maxime. 	
te, Philaenium, mihi atque uxoris mortem. hoc Venerium est. 	905
pueri, plaudite et mi ob iactum cantharo mulsum date. 	
{ART.} Non queo durare. {PAR.} Si non didicisti fulloniam, 	
non mirandum est. * in oculos invadi optumum est. 	
{ART.} Ego pol vivam et tu istaec hodie cum tuo magno malo 	
invocavisti. {PAR.} Ecquis currit pollictorem accersere? 	910
{ARG.} Mater, salve. {ART.} Sat salutis. {PAR.} Mortuost Demaenetus. 	
tempus est subducere hinc me; pulchre hoc gliscit proelium. 	
ibo ad Diabolum, mandata dicam facta ut voluerit, 	
atque interea ut decumbamus suadebo, hi dum litigant. 	
poste demum huc cras adducam ad lenam, ut viginti minas 	915
ei det, in partem hac amanti ut liceat ei potirier. 	
Argyrippus exorari spero poterit, ut sinat 	
sese alternas cum illo noctes hac frui. nam ni impetro, 	
regem perdidi: ex amore tantum est homini incendium.— 	
{ART.} Quid tibi hunc receptio ad te est meum virum? {PHIL.} Pol me quidem 	920
miseram odio énicavit. {ART.} Surge, amator, i domum. 	
{DEM.} Nullus sum. {ART.} Immo es, ne nega, omnium <unus> pol nequissimus. 	
at etiam cubat cuculus. surge, amator, i domum. 	
{DEM.} Vae mihi. {ART.} Vera hariolare. surge, amator, i domum. 	
{DEM.} Abscede ergo paululum istuc. {ART.} Surge, amator, i domum. 	925
{DEM.} Iam obsecro, uxor. {ART.} Nunc uxorem me esse meministi tuam? 	
modo, cum dicta in me ingerebas, odium, non uxor eram. 	
{DEM.} Totus perii. {ART.} Quid tandem? anima fetetne uxoris tuae? 	
{DEM.} Murram olet. {ART.} Iam subrupuisti pallam, quam scorto dares? 	
{PHIL.} Ecastor qui subrupturum pallam promisit tibi. 	930
{DEM.} Non taces? {ARG.} Ego dissuadebam, mater. {ART.} Bellum filium. 	
istoscine patrem aequom est mores liberis largirier? 	
nilne te pudet? {DEM.} Pol, si aliud nil sit, tui me, uxor, pudet. 	
{ART.} Cano capite te cuculum uxor ex lustris rapit. 	
{DEM.} Non licet manere (cena coquitur) dum cenem modo? 	935
{ART.} Ecastor cenabis hodie, ut dignus es, magnum malum. 	
{DEM.} Male cubandum est: iudicatum me uxor abducit domum. 	
{ARG.} Dicebam, pater, tibi, ne matri consuleres male. 	
{PHIL.} De palla memento, amabo. {DEM.} Iuben hanc hinc abscedere? 	
{ART.} I domum. {PHIL.} Da savium etiam prius quam abis. {DEM.} I in crucem. 	940
{PHIL.} Immo intro potius. sequere hac me, mí anime. {ARG.} Ego vero sequor. 	
{GREX} Hic senex si quid clam uxorem suo animo fecit volup, 	
neque novom neque mirum fecit nec secus quam alii solent; 	
nec quisquam est tam ingenio duro nec tam firmo pectore, 	
quin ubi quicque occasionis sit sibi faciat bene. 	945
nunc si voltis deprecari huic seni ne vapulet, 	
remur impetrari posse, plausum si clarum datis. 	

	@Titus Maccius Plautus	Aulularia	verse
	%AVLVLARIA 	
	%PROLOGVS 	
{LAR FAMILIARIS} Ne quis miretur qui sim, paucis eloquar. 	1
ego Lar sum familiaris ex hac familia 	
unde exeuntem me aspexistis. hanc domum 	
iam multos annos est cum possideo et colo 	
patri avoque iam huius qui nunc hic habet. 	5
sed mí avos huius obsecrans concredidit 	
thensaurum aúri clam omnis: in medio foco 	
defodit, venerans mé ut id servarem sibi. 	
is quoniam moritur (ita avido ingenio fuit), 	
numquam indicare id filio voluit suo, 	10
inopemque optavit potius eum relinquere, 	
quam eum thensaurum commonstraret filio; 	
agri reliquit ei non magnum modum, 	
quo cum labore magno et misere viveret. 	
ubi is óbiit mortem qui mihi id aurum credidit, 	15
coepi observare, ecqui maiorem filius 	
mihi honorem haberet quam eius habuisset pater. 	
atque ille vero minus minusque impendio 	
curare mínusque me impertire honoribus. 	
item a me contra factum est, nam item obiit diem. 	20
is ex se húnc reliquit qui hic nunc habitat filium 	
pariter moratum ut pater avosque huius fuit. 	
huic filia una est. ea mihi cottidie 	
aut ture aut vino aut aliqui semper supplicat, 	
dat mihi coronas. eius honoris gratia 	25
feci, thensaurum ut hic reperiret Euclio, 	
quo illam facilius nuptum, si vellet, daret. 	
nam eam compressit de summo adulescens loco. 	
is scit adulescens quae sit quam compresserit, 	
illa illum nescit, neque compressam autem pater. 	30
eam ego hódie faciam ut hic senex de proxumo 	
sibi uxórem poscat. id ea faciam gratia, 	
quo ille eam facilius ducat qui compresserat. 	
et hic qui poscet eam sibi uxorem senex, 	
is adulescentis illius est avonculus, 	35
qui illam stupravit noctu, Cereris vigiliis. 	
sed hic senex iam clamat intus ut solet. 	
anum foras extrudit, ne sit conscia. 	
credo aurum inspicere volt, ne subreptum siet. 	
	%I.i 	
{EVCLIO} Exi, ínquam. age exi. exeúndum herclé tibi hinc est foras, 	40
circumspectatrix cum oculis emissiciis. 	
{STAPHYLA} Nam cur me miseram verberas? {EVCL.} Vt misera sis 	
atque ut te dignam mala malam aetatem exigas. 	
{STAPH.} Nam qua me nunc causa extrusisti ex aedibus? 	
{EVCL.} Tibi egó rationem reddam, stimulorum seges? 	45
illuc regredere ab ostio. illuc sis vide, 	
ut incédit. at scin quo modo tibi res se habet? 	
si hercle hodie fustem cepero aut stimulum in manum, 	
testudineum istum tibi ego grandibo gradum. 	
{STAPH.} Vtinam me divi adaxint ad suspendium 	50
potius quidem quam hoc pacto apud te serviam. 	
{EVCL.} At ut scelesta sola secum murmurat. 	
oculos hercle égo istos, improba, ecfodiam tibi, 	
ne me observare possis quid rerum geram. 	
abscede etiam nunc—etiam nunc—etiam—ohe, 	55
istic astato. si hercle tu ex istoc loco 	
digitum transvorsum aut unguem latum excesseris 	
aut si respexis, donicum ego te iussero, 	
continuo hercle ego te dedam discipulam cruci. 	
scelestiorem me hac anu certo scio 	60
vidisse numquam, nimisque ego hanc metuo male, 	
ne mi ex insidiis verba imprudenti duit 	
neu persentiscat aurum ubi est absconditum, 	
quae in occipitio quoque habet oculos pessima. 	
nunc ibo ut visam sitne ita aurum ut condidi, 	65
quod me sollicitat plurimis miserum modis.— 	
{STAPH.} Noenum mecastor quid ego ero dicam meo 	
malae rei evenisse quamve insaniam, 	
queo comminisci; íta me miseram ad hunc modum 	
decies die uno saepe extrudit aedibus. 	70
nescio pol quae illunc hominem intemperiae tenent: 	
pervigilat noctes totas, tum autem interdius 	
quasi claudus sutor domi sedet totos dies. 	
neque iam quo pacto celem erilis filiae 	
probrum, propinqua partitudo cui appetit, 	75
queo comminisci; neque quicquam meliust mihi, 	
ut opinor, quam ex me ut unam faciam litteram 	
longam, <meum> laqueo collum quando obstrinxero. 	
	%I.ii 	
{EVCL.} Nunc defaecato demum animo egredior domo, 	79
postquam perspexi salva esse intus omnia. 	80
redi núnciam intro atque intus serva. {STAPH.} Quippini? 	
ego intus servem? an ne quis aedes auferat? 	
nam hic apud nos nihil est aliud quaesti furibus, 	
ita inaniis sunt oppletae atque araneis. 	
{EVCL.} Mirum quin tua me causa faciat Iuppiter 	85
Philippum regem aut Dareum, trivenefica. 	
araneas mihi ego illas servari volo. 	
pauper sum; fateor, patior; quod di dant fero. 	
abi intro, occlude ianuam. iam ego hic ero. 	
cave quémquam alienum in aedis intro miseris. 	90
quod quispiam ignem quaerat, extingui volo, 	
ne causae quid sit quod te quisquam quaeritet. 	
nam si ignis vivet, tu extinguere extempulo. 	
tum aquam aufugisse dicito, si quis petet. 	
cultrum, securim, pistillum, mortarium, 	95
quae utenda vasa semper vicini rogant, 	
fures venisse atque abstulisse dicito. 	
profecto in aedis meas me absente neminem 	
volo intro mitti. atque etiam hoc praedico tibi, 	
si Bona Fortuna veniat, ne intro miseris. 	100
{STAPH.} Pol ea ipsa credo ne intro mittatur cavet, 	
nam ad aedis nostras numquam adit, quamquam prope est. 	
{EVCL.} Tace atque abi intro. {STAPH.} Taceo atque abeo.—{EVCL.} Occlude sis 	
fores ambobus pessulis. iam ego hic ero. 	
discrucior animi, quía ab domo abeundum est mihi. 	105
nimis hercle invitus abeo. sed quid agam scio. 	
nam noster nostrae qui est magister curiae 	
dividere argenti dixit nummos in viros; 	
id si relinquo ac non peto, omnes ilico 	
me suspicentur, credo, habere aurum domi. 	110
nam non est veri simile, hominem pauperem 	
pauxillum parvi facere quin nummum petat. 	
nam nunc cum celo sedulo omnis, ne sciant, 	
omnes videntur scire et me benignius 	
omnes salutant quam salutabant prius; 	115
adeunt, consistunt, copulantur dexteras, 	
rogitant me ut valeam, quid agam, quid rerum geram. 	
nunc quo profectus sum ibo; postidea domum 	
me rursum quantum potero tantum recipiam. 	
	%II.i 	
{EVNOMIA} Velím te arbitrári med haéc verba, fráter, 	120
meai fidei tuaique rei 	
causa facere, ut aequom est germanam sororem. 	
quamquam haud falsa sum nos odiosas haberi; 	
nam multum loquaces merito omnes habemur, 	
nec mutam profecto repertam ullam esse 	125
<aut> hodie dicunt mulierem <aut> ullo in saeclo. 	
verum hoc, frater, unum tamen cogitato, 	
tibi proximam me mihique esse item te; 	
ita aequom est quod in rem esse utrique arbitremur 	
et mihi te et tibi <me> consulere et monere; 	130
neque óccultum id habéri neque pér metúm mussári, 	
quin participem pariter ego te et tu me ut facias. 	
eo núnc ego secreto ted huc foras seduxi, 	
ut tuam rém ego tecum hic loquerer familiarem. 	
{MEGADORVS} Da mi, optuma femina, manum. 	135
{EVN.} Vbi ea est? quis ea est nam optuma? 	
{MEG.} Tu. {EVN.} Túne ais? {MEG.} Si négas, nego. 	
{EVN.} Decet te équidem vera próloqui; 	
nam optúma nullá potest eligi: 	
alia ália peior, fráter, est. {MEG.} Idem ego árbitror, 	140
néc tibi advorsari certum est de istac ré umquam, soror. 	
{EVN.} Dá mihí óperam amabó. {MEG.} Tuast, útere atque 	
ímpera, si quíd vis. 	
{EVN.} Íd quod in rém tuam óptumum esse árbitror, 	
téd id monitum advénto. 	145
{MEG.} Soror, móre tuo facis. {EVN.} Fáctum volo. 	
{MEG.} Quid ést id, sorór? {EVN.} Quod tibí sempitérnum 	
salútare sit: liberís procreándis 	
(ita dí faxint) volo te úxorem 	
domum dúcere. {MEG.} Ei occidí. {EVN.} Quid ita? 	150
{MEG.} Quia míhi misero cerebrum éxcutiunt 	
tua dícta, soror: lapidés loqueris. 	
{EVN.} Heia, hoc face quod te iubet soror. {MEG.} Si lubeat, faciam. 	
{EVN.} In rem hoc tuam est. {MEG.} Vt quidem emoriar prius quam ducam. 	
sed hís legibús si quam dáre vis dúcam: 	155
quae crás veniat, peréndie forás feratur; 	
his legibús dare vís? cedo: nuptiás adorna. 	
{EVN.} Cum máxima possúm tibi, fratér, dare dote; 	
sed ést grandiór natu: média est múlieris aetas. 	
eam sí iubes, fratér, tibi me póscere, poscam. 	160
{MEG.} Núm non vis me intérrogare te? {EVN.} Ímmo, si quid vís, roga. 	
{MEG.} Post mediam aetatem qui media ducit uxorem domum, 	
si eam senex anum praegnatem fortuito fecerit, 	
quid dubitas, quin sit paratum nomen puero Postumus? 	
nunc ego istúm, soror, laborem demam et deminuam tibi. 	165
ego virtute deum et maiorum nostrum dives sum satis. 	
istas magnas factiones, animos, dotes dapsiles, 	
clámores, impéria, eburata véhicla, pallas, púrpuram, 	
nil moror quae in servitutem sumptibus redigunt viros. 	
{E.} Dic mihi, quaeso, quis ea est, quam vis ducere uxorem? {M.} Eloquar. 	170
nostin hunc senem Euclionem ex proximo pauperculum? 	
{EVN.} Novi, hominem haud malum mecastor. {MEG.} Eius cupio filiam 	
virginem mihi desponderi. verba ne facias, soror. 	
scio quid dictura es: hanc esse pauperem. haec pauper placet. 	
{E.} Di bene vortant. {M.} Idem ego spero. {E.} Quid me? num quid vis? {M.} Vale. 	175
{EVN.} Et tu, frater.—{MEG.} Ego conveniam Eúclionem, si domi est. 	
sed eccum <video>. nescio unde sese homo recipit domum. 	
	%II.ii 	
{EVCLIO} Praesagibat mi animus frustra me ire, quom exibam domo; 	178
itaque abibam invitus; nam neque quisquam curialium 	
venit neque magister quem dividere argentum oportuit. 	180
nunc domum properare propero, nam egomet sum hic, animus domi est. 	
{MEG.} Salvos atque fortunatus, Euclio, semper sies. 	
{EVCL.} Di te ament, Megadore. {M.} Quid tu? recten atque ut vis vales? 	
{EVCL.} Non temerarium est, ubi dives blande appellat pauperem. 	
iam illic homo aurum scit me habere, eo me salutat blandius. 	185
{MEG.} Ain tu te valere? {EVCL.} Pol ego haud perbene a pecunia. 	
{MEG.} Pol si est animus aequos tibi, sat hábes qui bene vitam colas. 	
{EVCL.} Anus hercle huic indicium fecit de auro, perspicue palam est, 	
cui ego iam linguam praecidam atque oculos effodiam domi. 	
{MEG.} Quid tu solus tecum loquere? {EVCL.} Meam pauperiem conqueror. 	190
virginem habeo grandem, dote cassam atque inlocabilem, 	
neque eam queo locare cuiquam. {MEG.} Tace, bonum habe animum, Euclio. 	
dabitur, adiuvabere a me. dic, si quid opust, impera. 	
{EVCL.} Nunc petit, cum pollicetur; inhiat aurum ut devoret. 	
altera manu fert lapidem, panem ostentat altera. 	195
nemini credo qui large blandust dives pauperi: 	
ubi manum inicit benigne, ibi onerat aliqua zamia. 	
ego istos novi polypos, qui ubi quidquid tetigerunt tenent. 	
{MEG.} Da mi operam parumper. paucis, Euclio, est quod te volo 	
de communi re appellare mea et tua. {EVCL.} Ei misero mihi, 	200
aurum mi intus harpagatum est. nunc hic eam rem volt, scio, 	
mecum adire ad pactionem. verum intervisam domum. 	
{MEG.} Quo abis? {EVCL.} Iam ad te revortar: nunc est quod visam domum.— 	
{MEG.} Credo edepol, ubi mentionem ego fecero de filia, 	
mi ut despondeat, sese a me derideri rebitur; 	205
neque illo quisquam est alter hodie ex paupertate parcior. 	
{EVCL.} Di me servant, salva res est. salvom est si quid non perit. 	
nimis malé timui. prius quam íntro redii, exanimatus fui. 	
redeo ad te, Megadore, si quid me vis. {MEG.} Habeo gratiam. 	
quaeso, quod te percontabor, ne id te pigeat proloqui. 	210
{EVCL.} Dum quidem né quid perconteris quod non lubeat proloqui. 	
{MEG.} Dic mihi, quali me arbitrare genere prognatum? {EVCL.} Bono. 	
{M.} Quid fide? {E.} Bona. {M.} Quid factis? {E.} Neque malis neque improbis. 	
{MEG.} Aetatem meam scís? {EVCL.} Scio esse grandem, item ut pecuniam. 	
{MEG.} Certe edepol equidem te civem sine mala omni malitia 	215
semper sum arbitratus et nunc arbitror. {EVCL.} Aurum huic olet. 	
quid nunc me vis? {MEG.} Quoniam tu me et ego te qualis sis scio, 	
quae res recte vortat mihique tibique tuaeque filiae, 	
filiam tuám mi uxorem posco. promitte hoc fore. 	
{EVCL.} Heia, Megadore, haud decorum facinus tuis factis facis, 	220
ut inopem atque innoxium abs te atque abs tuis me inrideas. 	
nam de te neque re neque verbis merui ut faceres quod facis. 	
{MEG.} Neque edepol ego te derisum venio neque derideo, 	
neque dignum arbitror. {EVCL.} Cur igitur poscis meam gnatam tibi? 	
{MEG.} Vt propter me tibi sit melius mihique propter te et tuos. 	225
{EVCL.} Venit hoc mihi, Megadóre, in mentem, ted esse hominem divitem, 	
factiosum, me autem esse hominem pauperum pauperrimum; 	
nunc si filiam locassim meam tibi, in mentem venit 	
te bovem esse et me esse asellum: ubi tecum coniunctus siem, 	
ubi onus nequeam ferre pariter, iaceam ego asinus in luto, 	230
tu me bos magis haud respicias, gnatus quasi numquam siem. 	
et te utar iniquiore ét meus me ordo inrideat, 	
neutrubi habeam stabile stabulum, si quid divorti fuat: 	
asini me mordicibus scindant, boves incursent cornibus. 	
hoc magnum est periclum, ab asinis ad boves transcendere. 	235
{MEG.} Quam ad probos propinquitate proxime te adiunxeris, 	
tam optumum est. tu condicionem hanc accipe, ausculta mihi, 	
atque eam desponde mi. {EVCL.} At nihil est dotis quod dem. {M.} Ne duas. 	
dum modó morata recte veniat, dotata est satis. 	
{EVCL.} Eo dico, ne me thensauros repperisse censeas. 	240
{MEG.} Novi, ne doceas. desponde. {EVCL.} Fiat. sed pro Iuppiter, 	
num égo disperii? {M.} Quíd tibi est? {E.} Quid crepuit quasi ferrum modo?— 	
{MEG.} Hic apud me hortúm confodere iussi. sed ubi hic est homo? 	
abiit neque me certiorem fecit. fastidit mei, 	244-245
quia videt me suam amicitiam velle: more hominum facit; 	246
nam si opulentus it petitum pauperioris gratiam, 	
pauper metuit congrediri, per metum male rem gerit. 	
idem, quando occasio illaec periit, post sero cupit. 	
{EVCL.} Si hercle ego te non elinguandam dedero usque ab radicibus, 	250
impero auctorque <ego> sum, ut tu me cuivis castrandum loces. 	
{MEG.} Video hercle ego te me arbitrari, Eúclio, hominem idoneum, 	
quem senecta aetate ludos facias, haud merito meo. 	
{EVCL.} Neque edepol, Megadore, facio, neque, si cupiam, copia est. 	
{MEG.} Quid nunc? etiam mihi despondes filiam? {EVCL.} Illis legibus, 	255
cum illa dote quam tibi dixi. {MEG.} Sponden ergo? {EVCL.} Spondeo. 	
{MEG.} Di bene vertant. {EVCL.} Ita di faxint. illud facito ut memineris, 	
convenisse ut ne quid dotis mea ad te afferret filia. 	
{MEG.} Memini. {EVCL.} At scio quo vos soleatis pacto perplexarier: 	
pactum non pactum est, non pactum pactum est, quod vobis lubet. 	260
{MEG.} Nulla controversia mihi tecum erit. sed nuptias 	
num quae causa est quin faciamus hodie? {EVCL.} Immo edepol optuma. 	
{MEG.} Ibo igitur, parabo. numquid me vis? {EVCL.} Istuc. ei et vale. 	
{MEG.} Heus, Pythodice, sequere propere me ad macellum strenue.— 	
{EVCL.} Illic hinc abiit. di immortales, obsecro, aurum quid valet. 	265
[credo ego illúm iam inaudivisse mi esse thensaurum domi.] 	
id inhiat, ea affinitatem hanc obstinavit gratia. 	
	%II.iii 	
ubi tu es, quae deblateravisti iam vicinis omnibus, 	268
meae me filiae daturum dotem? heus, Staphyla, te voco. 	
ecquid audis? vascula intus pure propera atque elue: 	270
filiam despondi ego: hodie huic nuptum Megadoro dabo. 	
{STAPHYLA} Di bene vortant. verum ecastor non potest, subitum est nimis. 	
{EVCL.} Tace atque abi. curata fac sint cum a foro redeam domum; 	
atque aedis occlude; iám ego hic adero.—{STAPH.} Quid ego nunc agam? 	
nunc nobis prope adest exitium, mi atque erili filiae, 	275
nunc probrum atque partitudo prope adest ut fiat palam; 	
quod celatum atque occultatum est usque adhuc, nunc non potest. 	
ibo intro, ut erus quae imperavit facta, cum veniat, sient. 	
nam ecastor malum maerore metuo ne mixtum bibam.— 	
	%II.iv 	
{PYTHODICVS} Postquam óbsonavit erus et conduxit coquos 	280
tibicinasque hasce apud forum, edixit mihi 	
ut dispertirem obsonium hic bifariam. 	
{ANTHRAX} Me quidem hercle, dicam <tibi> palam, non divides; 	
si quo tu totum me ire vis, operam dabo. 	
{CONGRIO} Bellum et pudicum vero prostibulum popli. 	285
post si quis vellet, te haud non velles dividi. 	
{PYTH.} Atque ego istuc, Anthrax, alio vorsum dixeram, 	
non istuc quo tu insimulas. sed erus nuptias 	
meus hodie faciet. {ANTHR.} Cuius ducit filiam? 	
{PYTH.} Vicini huius Euclionis <senis> e proximo. 	290
ei adeo obsoni hinc iussit dimidium dari, 	
cocum alterum itidemque alteram tibicinam. 	
{ANTHR.} Nempe huc dimidium dicis, dimidium domum? 	
{PYTH.} Nempe sícut dicis. {ANTHR.} Quíd? hic non poterat de suo 	
senex óbsonari filiai nuptiis? 	295
{PYTH.} Vah. {ANTHR.} Quid negotist? {PYTH.} Quid negoti sit rogas? 	
pumex non aeque est aridus atque hic est senex. 	
{ANTHR.} Ain tandem? {PYTH.} Ita esse ut dixi. tute existuma: 	
* * * 	298a
suam rem periisse seque eradicarier. 	299
quin divom atque hominum clamat continuo fidem, 	300
de suo tigillo fumus si qua exit foras. 	
quin cum it dormitum, follem obstringit ob gulam. 	
{ANTHR.} Cur? {PYTH.} Ne quid animae forte amittat dormiens. 	
{ANTHR.} Etiamne obturat inferiorem gutturem, 	
ne quid animai forte amittat dormiens? 	305
{PYTH.} Haec mihi te ut tibi med aequom est, credo, credere. 	
{ANTHR.} Immo equidem credo. {PYTH.} At scin etiam quo modo? 	
aquam hercle plorat, cum lavat, profundere. 	
{ANTHR.} Censen talentum magnum exorari pote 	
ab istóc sene ut det, qui fiamus liberi? 	310
{PYTH.} Famem hercle utendam si roges, numquam dabit. 	
quin ipsi pridem tonsor unguis dempserat: 	
collegit, omnia abstulit praesegmina. 	
{ANTHR.} Edepol mortalem parce parcum praedicas. 	
{PYTH.} Censen vero esse parcum et misere vivere? 	315
pulmentum pridem éi eripuit miluos: 	
homo ad praetorem plorabundus devenit; 	
infit ibi postulare plorans, eiulans, 	
ut sibi liceret miluom vadarier. 	
sescenta sunt quae memorem, si sit otium. 	320
sed uter vestrorum est celerior? memora mihi. 	
{ANTHR.} Ego, et multo melior. {PYTH.} Cocum ego, non furem rogo. 	
{ANTHR.} Cocum ergo dico. {PYTH.} Quid tu ais? {CONG.} Sic sum ut vides. 	
{ANTHR.} Cocus ille nundinalest, in nonum diem 	
solet ire coctum. {CONG.} Tun, trium litterarum homo, 	325
me vituperas? fur. {ANTHR.} Etiam fur, trifurcifer. 	
	%II.v 	
{PYTH.} Tace nunciam tu, atque agnum hinc uter est pinguior 	327
<cape atque abi intro ad nos.> {ANTHR.} Licet.—{PYTH.} Tu, Congrio, 	
<quem illic reliquit agnum,> eum sume atque abi 	328a
* intro illuc, et vos illum sequimini. 	329
vos ceteri ite huc ad nos. {CONG.} Hercle iniuria 	330
dispertivisti: pinguiorem agnum isti habent. 	
{PYTH.} At nunc tibi dabitur pinguior tibicina. 	
i sane cum illo, Phrugia. tu autem, Eleusium, 	
huc intro abi ad nos. {CONG.} O Pythodice subdole, 	
hucine detrusti me ad senem parcissimum? 	335
ubi si quid poscam, usque ad ravim poscam prius 	
quam quicquam detur. {PYTH.} Stultus et sine gratia es. 	
† tibi recte facere, quando quod facias perit. 	
{CONG.} Qui vero? {PYTH.} Rogitas? iam principio in aedibus 	
turba istic nulla tibi erit: siquid uti voles, 	340
domo abs te adferto, ne operam perdas poscere. 	
hic autem apud nos magna turba ac familia est, 	
supellex, aurum, vestis, vasa argentea: 	
ibi si perierit quippiam (quod te scio 	
facile abstinere posse, si nihil obviam est), 	345
dicant: coqui abstulerunt, comprehendite, 	
vincite, verberate, in puteum condite. 	
horum tibi istic nihil eveniet: quippe qui 	
ubi quid subripias nihil est. sequere hac me. {CONG.} Sequor. 	
	%II.vi 	
{PYTH.} Heus, Staphyla, prodi atque ostium aperi. Staphyla Qui vocat? 	350
{PYTH.} Pythodicus. {STAPH.} Quid vis? {PYTH.} Hos ut accipias coquos 	
tibicinamque obsoniumque in nuptias. 	
Megadorus iussit Euclioni haec mittere. 	
{STAPH.} Cererin, Pythodice, has sunt facturi nuptias? 	
{PYTH.} Qui? {STAPH.} Quia temeti nihil allatum intellego. 	355
{PYTH.} At iam afferetur, si a foro ipsus redierit. 	
{STAPH.} Ligna hic apud nos nulla sunt. {CONG.} Sunt asseres? 	
{STAPH.} Sunt pol. {CONG.} Sunt igitur ligna, ne quaeras foris. 	
{STAPH.} Quid, impurate? quamquam Volcano studes, 	
cenaene causa aut tuae mercedis gratia 	360
nos nostras aedis postulas comburere? 	
{CONG.} Haud postulo. {PYTH.} Duc istos intro. {STAPH.} Sequimini.— 	
	%II.vii 	
{PYTH.} Curate. ego intervisam quid faciant coqui; 	363
quos pol ut ego hodie servem, cura maxuma est. 	
nisi unum hoc faciam, ut in puteo cenam coquant: 	365
inde cóctam sursum subducemus corbulis. 	
si aútem deorsum comedent, si quid coxerint, 	
superi incenati sunt et cenati inferi. 	
sed verba hic facio, quasi negoti nil siet, 	
rapacidarum ubi tantum sit in aedibus. 	370
	%II.viii 	
{EVCLIO} Volui animum tandem confirmare hodie meum, 	371
ut bene me haberem filiai nuptiis. 	
venio ad macellum, rogito pisces: indicant 	
caros; agninam caram, caram bubulam, 	
vitulinam, cetum, porcinam: cara omnia. 	375
atque eo fuerunt cariora, aes non erat. 	
abeo íratus illinc, quoniam nihil est qui emam. 	
ita illís impuris omnibus adii manum. 	
deinde egomet mecum cogitare intervias 	
occepi: festo die si quid prodegeris, 	380
profesto egere liceat, nisi peperceris. 	
postquam hanc rationem ventri cordique edidi, 	
accessit animus ad meam sententiam, 	
quam minimo sumptu filiam ut nuptum darem. 	
nunc tusculum emi hoc et coronas floreas: 	385
haec imponentur in foco nostro Lari, 	
ut fortunatas faciat gnatae nuptias. 	
sed quid ego apertas aedis nostras conspicor? 	
et strepitust intus. numnam ego compilor miser? 	
{CONGRIO} Aulam maiorem, si pote, ex vicinia 	390
pete: haec est parva, capere non quit. {EVCL.} Ei mihi, 	
perii hercle. aúrum rapitur, aula quaeritur. 	
[nímirum occidor, nisi ego intro huc propere propero currere.] 	
Apollo, quaeso, subveni mi atque adiuva, 	
confige ságittis fures thensaurarios, 	395
<si> cui in re tali iam subvenisti antidhac. 	
sed cesso prius quam prorsus perii currere? 	
	%II.ix 	
{ANTHRAX} Dromo, desquama piscis. tu, Machaerio, 	398
congrum, murenam exdorsua quantum potest. 	
ego hinc artoptam ex proximo utendam peto 	400
a Congrione. tu istum gallum, si sapis, 	
glabriorem reddes mihi quam volsus ludiust. 	
sed quid hoc clamoris oritur hinc ex proximo? 	
coqui hercle, credo, faciunt officium suom. 	
fugiam intro, ne quid turbae hic itidem fuat. 	405
	%III.i 	
{CONGRIO} †Óptati vires populares, íncolae, accolae, ádvenae omnes, 	406
date viam qua fugere liceat, facite totae plateae pateant. 	
neque ego umquam nisi hodie ad Bacchas veni in Bacchanal coquinatum, 	
ita me miserum et meos discipulos fustibus male contuderunt. 	
totús doleo atque oppidó perii, ita me íste habuit senex gýmnasium; 	410
áttat, perii hercle ego miser, 	
áperit bacchanal, adest, 	411a
séquitur. scio quam rem geram: hoc 	412
ipsús magistér me dócuit. 	412a
neque lígna ego usquam gentium praebéri vidi púlchrius, 	413
itaque ómnis exegit foras, me atque hos, onustos fustibus. 	
	%III.ii 	
{EVCLIO} Redi. quó fugis nunc? téne, tene. {CONG.} Quid, stólide, clamas? 	415
{EVCL.} Quia ad trís viros iam ego déferam nomén tuom. {C.} Quam ob rem? 	
{EVCL.} Quia cultrum habes. {CONG.} Cocum decet. {EVCL.} Quid comminatu's 	
mihi? {CONG.} Istud male factum arbitror, quia nón latus fódi. 	
{EVCL.} Homo nullust te scelestior qui vivat hodie, 	
neque quoi égo de industria ámplius male plús libens fáxim. 	420
{CONG.} Pol etsí taceas, palam id quidem est: res ipsa testist; 	
ita fustibus sum mollior magis quam úllus cinaédus. 	
sed quid tibi nos tactiost, mendice homo? {EVCL.} Quae res? 	
etiam rogitas? an quia minus quam aéquom erat feci? 	
{CONG.} Sine, at hércle cum magnó malo tuo, si hóc caput séntit. 	425
{EVCL.} Pol ego haud scio quid post fuat: tuom núnc caput séntit. 	
sed in aedibus quid tibi meis nam erat negoti 	
me absente, nisi ego iusseram? volo scíre. {CONG.} Tace érgo. 	
quia venimus coctum ad nuptias. {EVCL.} Quid tu, malum, cúras, 	
utrum crudum an coctum ego edim, nisi tu mi es tutor? 	430
{CONG.} Volo scire, sínas an non sinas nos coquere hic cenam? 	
{EVCL.} Volo scire ego item, meae domi mean sálva futura? 	
{CONG.} Vtinam mea mihi modo auferam, quae ádtuli, salva: 	
me haud paenitet, tua ne expetam. {EVCL.} Scio, né doce, novi. 	
{CONG.} Quid est quá prohibes nunc gratia nos coquere hic cenam? 	435
quid fecimus, quid diximus tibi secus quam velles? 	
{EVCL.} Etiam rogitas, sceleste homo, qui angulós in omnis 	
mearum aedium et conclavium mihi pervium facitis? 	
ibi ubí tibi erat negotium, ad focum si adesses, 	
non fissile auferres caput: merito id tibi factum est. 	440
adeo ut tu meam sententiam iam noscere possis: 	
si ad ianuam huc accesseris, nisi iussero, propius, 	
ego te faciam miserrimus mortalis uti sis. 	
scis iam meam sententiam.—{CONG.} Quo abis? redi rursum. 	
ita me bene amet Laverna, <uti> te iam, nisi reddi 	445
mihí vasá iubes, pípulo hic differam ante aédis. 	
quíd ego nunc agám? ne ego edepol véni huc auspició malo. 	
nummo sum conductus: plus iam medico mercedest opus. 	
	%III.iii 	
{EVCLIO} Hoc quidem hercle, quoquo íbo, mecum erit, mecum feram, 	449
neque isti id in tantis periclis umquam committam ut siet. 	450
ite sane nunciam omnes, et coqui et tibicinae, 	
etiam íntro duce, si vis, vel gregem venalium, 	
coquite, facite, festinate nunciam quantum libet. 	
{CONG.} Temperi, postquam implevisti fusti fissorum caput. 	
{EVCL.} Intro abite, opera huc conducta est vostra, non oratio. 	455
{CONG.} Heus, senex, pro vapulando hercle égo abs te mercedem petam. 	
coctum ego, non vapulatum, dudum conductus fui. 	
{EVCL.} Lege agito mecum. molestus ne sis. i et cenam coque, 	
aut abi in malum cruciatum ab aedibus. {CONG.} Abi tu modo.— 	
	%III.iv 	
{EVCL.} Illic hinc abiit. di immortales, facinus audax incipit 	460
qui cum opulento pauper homine coepit rem habere aut negotium.† 	
veluti Megadorus temptat me ómnibus miserum modis, 	
qui simulavit mei honoris mittere huc causa coquos: 	
is ea causa misit, hoc qui surriperent misero mihi. 	
condigne etiam meus med intus gallus gallinacius, 	465
qui érat anu peculiaris, perdidit paenissume. 	
ubi erat haec defossa, occepit ibi scalpurrire ungulis 	
cirum circa. quid opust verbis? ita mihi pectus peracuit: 	
capio fustem, obtrunco gallum, furem manufestarium. 	
credo edepol ego illi mercedem gallo pollicitos coquos, 	470
si id palam fecisset. exemi ex manu † manubrium. 	
[quid opust verbis? facta est pugna in gallo gallinacio.] 	
sed Megadorus meus affinis eccum incedit a foro. 	
iam hunc non ausim praeterire, quin consistam et conloquar. 	
	%III.v 	
{MEGADORVS} Narravi amicis multis consilium meum 	475
de condicione hac. Euclionis filiam 	
laudant. sapienter factum et consilio bono. 	
nam meo quidem animo sí idem faciant ceteri 	
opulentiores, pauperiorum filias 	
ut indotatas ducant uxores domum, 	480
et multo fiat civitas concordior, 	
et invídia nos minore utamur quam utimur, 	
et illaé malam rem metuant quam metuont magis, 	
et nos minore sumptu simus quam sumus. 	
in maximam illuc populi partem est optimum; 	485
in pauciores avidos altercatio est, 	
quorum animis avidis atque insatietatibus 	
neque lex neque sutor capere est qui possit modum. 	
namque hoc qui dicat 'quo illae nubent divites 	
dotatae, si istud ius pauperibus ponitur?' 	490
quo lubeant, nubant, dum dos ne fiat comes. 	
hoc sí ita fiat, mores meliores sibi 	
parent, pro dote quos ferant, quam nunc ferunt, 	
ego faxim muli, pretio qui superant equos, 	
sint viliores Gallicis cantheriis. 	495
{EVCL.} Ita me di amabunt ut ego hunc ausculto lubens. 	
nimis lépide fecit verba ad parsimoniam. 	
{MEG.} Nulla igitur dicat 'equidem dotem ad te adtuli 	
maiorem multo quam tibi erat pecunia; 	
enim míhi quidem aequomst purpuram atque aurum dari, 	500
ancillas, mulos, muliones, pedisequos, 	
salutigerulos pueros, vehicla qui vehar.' 	
{EVCL.} Vt matronarum hic facta pernovit probe. 	
moribus praefectum mulierum hunc factum velim. 	
{MEG.} Nunc quoquo venias plus plaustrorum in aedibus 	505
videas quam ruri, quando ad villam veneris. 	
sed hoc étiam pulchrum est praequam ubi sumptus petunt. 	
stat fullo, phyrgio, aurifex, lanarius; 	
caupones patagiarii, indusiarii, 	
flammarii, violarii, carinarii; 	510
stant manulearii, stant † murobatharii, 	
propolae linteones, calceolarii; 	
sedentárii sutores diabathrarii, 	
solearii astant, astant molocinarii; 	
[petunt fullones, sarcinatores petunt;] 	515
strophiarii astant, astant semul sonarii. 	
iam hosce absolutos censeas: cedunt, petunt 	
treceni, cum stant thylacistae in atriis 	
textores limbularii, arcularii. 	
ducuntur, datur aes. iam absolutos censeas, 	520
cum incedunt infectores corcotarii, 	
aut aliqua mala crux semper est, quae aliquid petat. 	
{EVCL.} Compellarem ego illum, ni metuam ne desinat 	
memorare mores mulierum: nunc sic sinam. 	
{MEG.} Vbi nugivendis res soluta est omnibus, 	525
ibi ad postremum cedit miles, aes petit. 	
itur, putatur ratio cum argentario; 	
miles inpransus astat, aes censet dari. 	
ubi disputata est ratio cum argentario, 	
etiam ipsus ultro debet argentario: 	530
spes prorogatur militi in alium diem. 	
haec sunt atque aliae multae in magnis dotibus 	
incommoditates sumptusque intolerabiles. 	
nam quae indotata est, ea in potestate est viri; 	
dotatae mactant et malo et damno viros. 	535
sed eccum adfinem ante aedes. quid agis, Euclio? 	
	%III.vi 	
{EVCL.} Nimium lubenter edi sermonem tuom. 	537
{MEG.} An audivisti? {EVCL.} Vsque a principio omnia. 	
{MEG.} Tamen meó quidem animo aliquánto facias rectius, 	
si nitidior sis filiai nuptiis. 	540
{EVCL.} Pro re nitorem et gloriam pro copia 	
qui habent, meminerunt sese unde oriundi sient. 	
neque pol, Megadore, mihi neque quoiquam pauperi 	
opinione melius res structa est domi. 	
{MEG.} Immo est <quod satis est>, et di faciant ut siet 	545
plus plusque <et> istuc sospitent quod nunc habes. 	
{EVCL.} Illud mihi verbum non placet 'quod nunc habes.' 	
tam hoc scit me habere quam egomet. anus fecit palam. 	
{MEG.} Quid tu te solus e senatu sevocas? 	
{EVCL.} Pol ego ut te accusem merito meditabar. {MEG.} Quid est? 	550
{EVCL.} Quid sit me rogitas? qui mihi omnis angulos 	
furum implevisti in aedibus misero mihi, 	
qui mi intro misti in aedis quingentos coquos, 	
cum senis manibus, genere Geryonaceo; 	
quos si Argus servet, qui oculeus totus fuit, 	555
quem quondam Ioni Iuno custodem addidit, 	
is numquam servet. praeterea tibicinam, 	
quae mi interbibere sola, si vino scatat, 	
Corinthiensem fontem Pirenam potest. 	
tum obsonium autem—{MEG.} Pol vel legioni sat est. 	560
etiam agnum misi. {EVCL.} Quo quidem agno sat scio 	
magis curionem nusquam esse ullam beluam. 	
{MEG.} Volo ego ex te scire qui sit agnus curio. 	
{EVCL.} Quia ossa ac pellis totust, ita cura macet. 	
quin exta inspicere in sole ei vivo licet: 	565
ita is pellucet quasi lanterna Punica. 	
{MEG.} Caedundum conduxi égo illum. {EVCL.} Tum tu idem optumumst 	
loces éfferendum; nam iam, credo, mortuost. 	
{MEG.} Potare ego hodie, Euclio, tecum volo. 	
{EVCL.} Non potem égo quidem hercle. {MEG.} At ego iussero 	570
cadum unum vini veteris a me adferrier. 	
{EVCL.} Nolo hercle, nam mihi bibere decretum est aquam. 	
{MEG.} Ego te hodie reddam madidum, si vivo, probe, 	
tibi cui decretum est bibere aquam. {EVCL.} Scio quam rem agat: 	
ut me deponat vino, eam adfectat viam, 	575
post hoc quod habeo ut commutet coloniam. 	
ego id cavebo, nam alicubi abstrudam foris. 	
ego faxo et operam et vinum perdiderit simul. 	
{MEG.} Ego, nisi quid me vis, eo lavatum, ut sacruficem.— 	
{EVCL.} Edepol, ne tu, aula, multos inimicos habes 	580
atque istuc aurum quod tibi concreditum est. 	
nunc hoc mihi factu est optumum, ut ted auferam, 	
aula, in Fidei fanum: ibi abstrudam probe. 	
Fides, novisti me et ego te: cave sis tibi, 	
ne in me mutassis nomen, si hoc concreduo. 	585
ibo ad te fretus tua, Fides, fiducia.— 	
	%IV.i 	
{STROBILVS} Hóc est servi facinus frugi, facere quod ego persequor, 	587
ne morae molestiaeque imperium erile habeat sibi. 	
nam qui ero ex sententia servire servos postulat, 	
in erum matura, in se sera condecet capessere. 	590
sin dormitet, ita dormitet, servom sese ut cogitet. 	
[nám qui amanti ero sérvitutem servit, quasi ego servio, 	
si érum videt superare amorem, hoc servi esse officium reor, 	
retinere ad salutem, non enim quo incumbat eo impellere. 	
quasi pueri qui nare discunt scirpea induitur ratis, 	595
qui laborent minus, facilius ut nent et moveant manus, 	
eodem modo servom ratem esse amanti ero aequom censeo, 	
ut <eum> toleret, ne pessum abeat tamquam * * ] 	
† erile imperium ediscat, ut quod frons velit oculi sciant; 	
quod iubeat citis quadrigis citius properet persequi. 	600
qui éa curabit, abstinebit censione bubula, 	
nec sua opera rediget umquam ín splendorem compedes. 	
nunc erus meus amat fíliam huius Euclionis pauperis; 	
eam ero nunc renuntiatum est nuptum huic Megadoro dari. 	
is speculatum huc misit me, ut quae fierent fieret particeps. 	605
nunc sine omní suspicione in ara hic adsidam sacra; 	
hinc ego et huc et illuc potero quid agant arbitrarier. 	
	%IV.ii 	
{EVCLIO} Tu modo cave quoiquam indicassis aurum meum esse istic, Fides: 	608
non metuo ne quisquam inveniat, ita probe in latebris situmst. 	
edepol ne illic pulchram praedam agát, si quis illam invenerit 	610
aulam onustam auri; verum id te quaeso ut prohibessis, Fides. 	
nunc lavabo, ut rem divinam faciam, ne affinem morer 	
quin ubi accersát meam extemplo filiam ducat domum. 	
vide, Fides, etiam atque etiam nunc, salvam ut aulam abs te auferam: 	
tuae fide concredidi aurum, in tuo luco et fano est situm.— 	615
{STROB.} Di immortales, quod ego hunc hominem facinus audivi loqui: 	
se aulam onustam auri abstrusisse hic intus in fano Fide. 	
cave tu illi fidelis, quaeso, potius fueris, quam mihi. 	
atque hic pater est, ut ego opinor, huius, erus quám amat, <virginis>. 	
ibo hinc intro, perscrutabor fanum, si inveniam uspiam 	620
aurum, dúm hic est occupatus. sed si repperero, o Fides, 	
mulsi congialem plenam faciam tibi fideliam. 	
id adeo tibi faciam; verum ego mihi bibam, ubi id fecero.— 	
	%IV.iii 	
{EVCLIO} Non temere est quod corvos cantat mihi nunc ab laeva manu; 	624
semul radebat pedibus terram et voce croccibat sua: 	625
continuo meum cor coepit artem facere ludicram 	
atque in pectus emicare. sed ego cesso currere? 	
	%IV.iv 	
<I> foras, lumbrice, qui sub terra erepsisti modo, 	628
qui modo nusquam comparebas, nunc, cum compares, peris. 	
ego pol te, praestrigiator, miseris iam accipiam modis. 	630
{STROBILVS} Quae te mala crux agitat? quid tibi mecum est commerci, senex? 	
quid me adflictas? quid me raptas? qua me causa verberas? 	
{EVCL.} Verberabilissime, etiam rogitas, non fur, sed trifur? 	
{STROB.} Quid tibi súrrupui? {EVCL.} Redde huc sis. {STROB.} Quid tibi vis reddam? {EVCL.} Rogas? 	
{STROB.} Nil equidem tibi abstuli. {EVCL.} At illud quod tibi abstuleras cedo. 	635
ecquid agis? {STROB.} Quid agám? {E.} Auferre non potes. {St.} Quid vis tibi? 	
{EVCL.} Pone. {STROB.} Id quidem pol te datare credo consuetum, senex. 	
{EVCL.} Pone hoc sis, aufer cavillam, non ego nunc nugas ago. 	
{STROB.} Quid ego ponam? quin tu eloquere quidquid est suo nomine. 	
non hercle equidem quicquam sumpsi nec tetigi. {EVCL.} Ostende huc manus. 	640
{STROB.} Em tibi, ostendi, eccas. {EVCL.} Video. age ostende etiam tertiam. 	
{STROB.} Laruae hunc atque intemperiae insaniaeque agitant senem. 	
facisne iniuriam mihi? {EVCL.} Fateor, quia non pendes, maximam. 	
atque id quoque iam fiet, nisi fatere. {STROB.} Quid fatear tibi? 	
{EVCL.} Quid abstulisti hinc? {S.} Di me perdant. si ego tui quicquam abstuli 	645
nive adeo abstulisse vellem. {EVCL.} Agedum, excutedum pallium. 	
{STROB.} Tuo arbitratu. {E.} Ne inter tunicas habeas. {S.} Tempta qua lubet. 	
{EVCL.} Vah, scelestus quam benigne: ut ne abstulisse intellegam. 	
novi sycophantias. age rusum óstende huc manum 	
dexteram. {S.} Em. {E.} Nunc laevam ostende. {S.} Quin equidem ambas profero. 	650
{E.} Iam scrutari mitto. redde huc. {S.} Quid reddam? {E.} A, nugas agis, 	
certe habes. {S.} Habeo ego? quid habeo? {E.} Non dico, audire expetis. 	
id meum, quidquid habes, redde. {STROB.} Insanis: perscrutatus es 	
tuo arbitratu, neque tui me quicquam invenisti penes. 	
{EVCL.} Máne, mane. quís illic est? quis hic íntus alter érat tecum simul? 	655
perii hercle: ille nunc íntus turbat, hunc si amitto hic abierit. 	
postremo hunc iam perscrutavi, hic nihil habet. abi quo lubet. 	
{STROB.} Iuppiter te dique perdant. {EVCL.} Haud male egit gratias. 	
ibo intro atque illi socienno tuo iam interstringam gulam. 	
fugin hinc ab oculis? abin an non? {S.} Abeo. {E.} Cave sis † te videam.— 	660
	%IV.v 	
{STROB.} Emortuom ego me mavelim leto malo 	661
quam non ego illi dém hodie insidias seni. 	
nam híc iam non audebit aurum abstrudere: 	
credo ecferet iam secum et mutabit locum. 	
attat, foris crépuit. senex eccum aurum ecfert foras. 	665
tantisper huc ego ad iánuam concessero. 	
	%IV.vi 	
{EVCLIO} Fide censebam maxumam multo fidem 	667
esse, ea sublevit os mihi paenissume: 	
ni subvenisset corvos, periissem miser. 	
nimis hercle ego illum corvom ad me veniat velim, 	670
qui indicium fecit, ut ego ílli aliquid boni 	
dicam; nam quod edit tam duim quam perduim. 	
nunc hoc ubi abstrúdam cogito solum locum. 	
Silvani lucus extra murum est avius, 	
crebro salicto oppletus. ibi sumam locum. 	675
certumst, Silvano potius credam quam Fide.— 	
{STROB.} Euge, euge, di me salvom et servatum volunt. 	
iam ego illúc praecurram atque inscendam aliquam in arborem 	
indeque óbservabo, aúrum ubi abstrudat senex. 	
quamquam hic manere mé erus sese iusserat; 	680
certum est, malam rem potius quaeram cum lucro.— 	
	%IV.vii 	
{LYCONIDES} Dixi tibi, mater, iuxta rem mecum tenes, 	682
super Euclionis filia. nunc te obsecro 	
resecroque, mater, quod dudum obsecraveram: 	
fac mentionem cum avonculo, mater mea. 	685
{EVNOMIA} Scis tute facta velle me quae tu velis, 	
et istúc confido <a> fratre me impetrassere; 	
et causa iusta est, siquidem ita est ut praedicas, 	
te eam cómpressisse vinulentum virginem. 	
{LYC.} Egone ut te advorsum mentiar, mater mea? 	690
{PHAEDRIVM} Perii, mea nutrix. obsecro te, uterum dolet. 	
Iuno Lucina, tuam fidem! {LYC.} Em, mater mea, 	
tibi rem potiorem verbo: clamat, parturit. 	
{EVN.} Ei hac intro mecum, gnate mi, ad fratrem meum, 	
ut istúc quod me oras impetratum ab eo auferam.— 	695
{LYC.} I, iam sequor te, mater. sed servom meum 	
Strobilum miror ubi sit, quem ego me iusseram 	
hic opperiri. nunc ego mecum cogito: 	
si mihi dat operam, me illi irasci iniurium est. 	
ibo intro, ubí de capite meo sunt comitia.— 	700
	%IV.viii 	
{STROBILVS} Picis divitiis, qui aureos montes colunt, 	701
ego solus supero. nam istos reges ceteros 	
memorare nolo, hominum mendicabula: 	
ego sum ille rex Philippus. o lepidum diem. 	
nam ut dudum hinc abii, multo illo adveni prior 	705
multoque prius me conlocavi in arborem 	
indéque spectabam aúrum ubi abstrúdebat senex. 	
ubi ille ábiit, ego me deorsum duco de arbore, 	
exfodio aulam auri plenam. inde ex eo loco 	
video recipere se senem; ille me non videt, 	710
nam ego declinavi paululum me extra viam. 	
attat, eccum ipsum. íbo ut hoc condam domum.— 	
	%IV.ix 	
{EVCLIO} Perii ínterii occidi. quó curram? quo nón curram? tene, téne. quem? quis? 	713
nesció, nil video, caécus eo atque equidém quo eam aut ubi sim aút qui sim 	
nequeó cum animo certum ínvestigare. óbsecro vos ego, mi aúxilio, 	715
oro óbtestor, sitís et hominem demónstretis, quis eam ábstulerit. 	
quid est? quíd ridetis? nóvi omnes, scio fúres esse hic cómplures, 	
qui véstitu et creta óccultant sese átque sedent quasi sínt frugi. 	
quid aís tu? tibi credére certum est, nam essé bonum ex voltu cógnosco. 	
hem, némo habet horum? occídisti. dic ígitur, quis habet? néscis? 	720
heu mé miserum, miseré perii, 	
male pérditus, pessime ornatus eo: 	
tantúm gemiti et mali maéstitiaeque 	
hic diés mi optulít, famem et paúperiem. 	
perditíssimus ego sum omnium ín terra; 	
nam quid mi ópust vita, qui tántum auri 	
perdidí, quod concustódivi 	
sedúlo? egomet me défraudavi 	
animúmque meum geniúmque meum; 	725
nunc eó alii laetíficantur 	
meo málo et damno. pati néqueo. 	
{LYCONIDES} Quínam homo hic ante aédis nostras éiulans conquéritur maerens? 	
átque hic quidem Euclio ést, ut opinor. óppido ego interií: palamst res, 	
scit peperisse iam, ut ego opinor, filiam suam. nunc mi incertumst 	
abeam an maneam, an adeam an fugiam. quid agam édepol nescio. 	730
	%IV.x 	
{EVCL.} Quís homo hic loquitur? {LYC.} Égo sum miser. {EVCL.} Immo égo sum, et misere pérditus, 	731
cui tanta mala maestitudoque optigit. {LYC.} Animo bono es. 	
{EVCL.} Quo, obsecro, pacto esse possum? {L.} Quia istuc facinus, quod tuom 	
sollicitat animum, id ego feci et fateor. {EVCL.} Quid ego ex te audio? 	
{LYC.} Id quod verumst. {E.} Quid ego <de te> commerui, adulescens, mali, 	735
quam ob rem ita faceres meque meosque perditum ires liberos? 	
{LYC.} Deus impulsor mihi fuit, is me ád illam inlexit. {EVCL.} Quo modo? 	
{LYC.} Fateor peccavisse ét me culpam commeritum scio; 	
id adeo te oratum advenio ut animo aequo ignoscas mihi. 	
{EVCL.} Cur id ausu's facere, ut id quod non tuom esset tangeres? 	740
{LYC.} Quid vis fieri? factum est illud: fieri infectum non potest. 	
deos credo voluisse; nam ni vellent, non fieret, scio. 	
{EVCL.} At ego deos credo voluisse ut ápud me te in nervo enicem. 	
{LYC.} Ne ístuc dixis. {EVCL.} Quid tibi ergo meam me invito tactiost? 	
{LYC.} Quia vini vitio atque amoris feci. {EVCL.} Homo audacissime, 	745
cum istacin te oratione huc ad me adire ausum, impudens! 	
nam si istuc ius est ut tu istuc excusare possies, 	
luci claro deripiamus aurum matronis palam, 	
post id si prehensi simus, excusemus ebrios 	
nos fecisse amoris causa. nimis vilest vinum atque amor, 	750
si ebrio atque amanti impune facere quod lubeat licet. 	
{LYC.} Quin tibi ultro supplicatum venio ob stultitiam meam. 	
{EVCL.} Non mi homines placent qui quando male fecerunt purigant. 	
tu illam scibas non tuam esse: non attactam oportuit. 	
{LYC.} Ergo quia sum tangere ausus, haud causificor quin eam 	755
ego habeam potissimum. {EVCL.} Tun habeas me invito meam? 	
{LYC.} Haud te invito postulo; sed meam esse oportere arbitror. 	
quin tu iam invenies, inquam, meam illam esse oportere, Euclio. 	
{EVCL.} Iam quidem hercle te ad praetorem rapiam et tibi scribam dicam, 	
nisi refers. {LYC.} Quid tibi ego referam? {EVCL.} Quod surripuisti meum. 	760
{LYC.} Surripui ego tuom? unde? aut quid id est? {E.} Ita te amabit Iuppiter, 	
ut tu nescis. {LYC.} Nisi quidem tu mihi quid quaeras dixeris. 	
{EVCL.} Aulam auri, inquam, te reposco, quam tu confessu's mihi 	
te abstulisse. {LYC.} Neque edepol ego dixi neque feci. {EVCL.} Negas? 	
{LYC.} Pernego immo. nam neque ego aurum neque istaec aula quae siet 	765
scio nec novi. {EVCL.} Illam, ex Silvani luco quam abstuleras, cedo. 	
i, refer. dimidiam tecum potius partem dividam. 	
tam etsi fur mihi es, molestus non ero. i vero, refer. 	
{LYC.} Sanus tu non es qui furem me voces. ego te, Euclio, 	
dé alia re rescivisse censui, quod ad me attinet; 	770
† magna est res quam ego tecum otiose, si otium est, cupio loqui. 	
{EVCL.} Dic bona fide: tu id aurum non surripuisti? {LYC.} Bona. 	
{E.} Neque <eum> scis qui abstulerit? {L.} Istuc quoque bona. {E.} Atque id si scies 	
qui abstulerit, mihi indicabis? {LYC.} Faciam. {EVCL.} Neque partem tibi 	
ab eo qui habet indipisces neque furem excipies? {LYC.} Ita. 	775
{EVCL.} Quid <si> fallis? {LYC.} Tum me faciat quod volt magnus Iuppiter. 	
{EVCL.} Sat habeo. age nunc loquere quid vis. {LYC.} Si me novisti minus, 	
génere quo sim gnátus: hic mihi ést Megadorus avonculus, 	
meus pater fuit Antímachus, ego vocor Lyconides, 	
mater est Eunomia. {EVCL.} Novi genus. nunc quid vis? id volo 	780
noscere. {LYC.} Filiam ex te tú habes. {EVCL.} Immo éccillam domi. 	
{LYC.} Eam tu despondisti, opinor, meo avonculo. {EVCL.} Omnem rem tenes. 	
{LYC.} Is me nunc renuntiare repudium iussit tibi. 	
{EVCL.} Repudium rebus paratis, exornatis nuptiis? 	
ut illum di immortales omnes deaeque quantum est perduint, 	785
quem propter hodie auri tantum perdidi infelix, miser. 	
{LYC.} Bono animo es, bene dice. nunc quae res tibi et gnatae tuae 	
bene feliciterque vortat—ita di faxint, inquito. 	
{EVCL.} Ita di faciant. {LYC.} Et mihi ita di faciant. audi nunciam. 	
qui homo culpam admisit in se, nullust tam parvi preti, 	790
quom pudeat, quin purget sese. nunc te obtestor, Euclio, 	
ut si quid ego erga te imprudens peccavi aut gnatam tuam, 	
ut mi ignoscas eamque uxorem mihi des, ut leges iubent. 	
ego me iniuriam fecisse filiae fateor tuae, 	
Cereris vigiliis, per vinum atque impulsu adulescentiae. 	795
{EVCL.} Ei mihi, quód ego facinus ex te aúdio? {LYC.} Cur eiulas, 	
quém ego avom feci iam ut esses filiai nuptiis? 	
nam tua gnata peperit, decumo mense post: numerum cape; 	
ea re repudium remisit avonculus causa mea. 	
i intro, exquaere, sitne ita ut ego praedico. {EVCL.} Perii oppido, 	800
ita mihi ad malum malae res plurimae se adglutinant. 	
ibo intro, ut quid huius verum sit sciam.—{LYC.} Iam te sequor. 	
haec própemodum iam esse ín vado salútis res vidétur. 	
nunc servom esse ubi dicam meum Strobilum non reperio; 	
nisi etiam hic opperiar tamen paulisper; postea intro 	805
hunc subsequar. nunc interim spatium ei dabo exquirendi 	
meum factum ex gnatae pedisequa nutrice anu: ea rem novit. 	
	%V.i 	
{STROBILVS} Di ímmortales, quíbus et quantis mé donatis gaúdiis. 	808
quadrilibrem aulam aúro onustam hábeo. quis me est ditior? 	
quis me Athenis nunc magis quisquam est homo cui di sint propitii? 	810
{L.} Certo enim ego vocem hic loquentis modo mi audire visus sum. {S.} Hem, 	
érumne ego aspició meum? {L.} Videón ego hunc servóm meum? 	
{S.} Ipsus est. {L.} Haud alius est. {S.} Congrediar. {L.} Contollam gradum. 	
credo ego illum, út iussi, eámpse anum adiisse, huius nutrícem virginis. 	814-815
{STROB.} Quin ego illi me invenisse dico hanc praedam [atque eloquar,] 	816
igitur orabo ut manu me emittat. ibo atque eloquar. 	
repperi—{LYC.} Quid repperisti? {STROB.} Non quod pueri clamitant 	
in faba se repperisse. {LYC.} Iamne autem, ut soles? deludis. 	
{S.} Ere, mane, eloquar iam, ausculta. {L.} Age ergo loquere. {S.} Repperi hodie, 	820
ere, divitias nimias. {L.} Vbinam? {S.} Quadrilibrem, inquam, aulam auri plenam. 	
{LYC.} Quod ego facinus audio ex te? Euclioni hic seni subripuit. 	
ubi id est aurum? {STROB.} In arca apud me. nunc volo me emitti manu. 	
{LYC.} Égone te emittám manu, 	
scélerum cumulatissume? 	825
{STROB.} Abi, ere, scio quam rem geras. 	
lépide hercle animum tuom temptavi. iám ut eriperes apparabas: 	
quid faceres, si repperissem? {LYC.} Non potes probasse nugas. 	
i, redde aurum. {STROB.} Reddam ego aurum? {LYC.} Redde, inquam, út huic reddatur. {STROB.} Vnde? 	
{LYC.} Quod modo fassu's esse in arca. S. Soleo hercle ego garrire nugas. 	830
{LYC.} * * {STROB.} Itá loquor. {LYC.} At scin quo modo? 	
* * {STROB.} Vel hercle énica, 	
numquam hinc feres a me * * 	
* * * 	
pro illís corcotis, stróphiis, sumptu uxório 	835
ut admemordit hominem 	
({EVCL.}) ego ecfodiebam ín die denos scrobes. 	
    ({EVCL.}) nec noctu nec diu 	
quietus umquam <servabam> eam: nunc dormiam. 	
qui mi holera cruda ponunt, hallec adduint. 	840

	@Titus Maccius Plautus	Bacchides	verse
	%BACCHIDES 	
	&Non. 342M 	
quíbus ingenium in animo utibilest, modicum et sine vernilitate 	1
víncla, virgaé, molae: saévitudo mala fit peior 	
convérrite * scópis, agite strénue 	
ecquis évocat 	
cum nassiterna et cum aqua istum impurissimum? 	5
sícut lacte lactis similest 	
{(BACCHIS)} ílla mi cognominis fuit 	
(latro) suam qui auro vitam venditat 	
sció spiritum éius maiórem esse multo 	
quam folles taurini habént, cum liquescunt 	10
petraé, ferrum ubí fit. <Cuiatis tibi visust?> 	
Praenéstinum opino esse, ita erat gloriosus. 	
néque <id> haud subditiva glória oppidum arbitror. 	
{(PVER)} ne a quóquam acciperes alio mercedem annuam, 	
nisi ab sése, nec cum quiquam limares caput. 	15
limaces viri 	
cór meum, spés mea, 	
mél meum, suávitudó, cibus, gaúdium. 	
síne te amem 	
Cupidon tecum saevust anne Amor? 	20
Vlíxem audivi fuisse aerumnosissimum, 	
qui annis viginti errans a patria afuit; 	
verum hic adulescens multo Vlixem anteit * 	
qui ílico errat intra muros civicos. 	
quidquid est nomen sibi 	25
{(PISTOCLERVS)} quaé sodalem átque me exércitos habet 	
nam crédo cuivis excantare cor potes. 	
sin lénocinium forte collibitum est tibi, 	
videas mercedis quid tibi est aecum dari, 	
ne istac aetate me sectere gratiis. 	30
Arabus 	
	%I.i 	
{BACCHIS.} Quíd si hoc potis est út tu taceas, égo loquar? {Soror.} Lepidé, licet. 	35
{BACCH.} Vbi me fugiet memoria, ibi tu facito ut subvenias, soror. 	
{SOR.} Pol magis metuo, ne defuerit mi in monendo oratio. 	
{BACCH.} Pol ego metuo, lusciniolae ne defuerit cantio. 	
sequere hac. {PISTOCLERVS.} Quid agunt duae germanae meretrices cognomines? 	
quid in consilio consuluistis? {BACCH.} Bene. {PIST.} Pol haud meretricium est. 	40
{BACCH.} Miserius nihil est quam mulier. {PIST.} Quid esse dices dignius? 	
{BACCH.} Haec ita me orat, sibi qui caveat aliquem ut hominem reperiam, 	
ut istunc militem—ut, ubi emeritum sibi sit, se revehat domum. 	
id, amabo te, huic caveas. {PIST.} Quid isti caveam? {B.} Vt revehatur domum, 	
ubi ei dediderit operas, ne hanc ille habeat pro ancilla sibi; 	45
nam si haec habeat aurum quod illi renumeret, faciat lubens. 	
{P.} Vbi nunc is homost? {B.} Iam hic credo aderit. sed hoc idem apud nos rectius 	
poteris agere; atque is dum veniat, sedens ibi opperibere. 	
eadem biberis, eadem dedero tibi, ubi biberis, savium. 	
{P.} Viscus merus vostrast blanditia. {B.} Quid iam? {P.} Quia enim intellego, 	50
duae unum éxpetitis palumbem, † perii harundo alas verberat. 	
non ego istúc facinus mihi, mulier, conducibile esse arbitror. 	
{BACCH.} Quí, amabo? {PIST.} Quia, Bacchis, bacchas metuo et bacchanal tuom. 	
{BACCH.} Quid est? quid metuis? ne tibi lectus malitiam apud me suadeat? 	
{PIST.} Magis illectum tuom quam lectum metuo. mala tu es bestia. 	55
nam huic aetati non conducit, mulier, latebrosus locus. 	
{BACCH.} Egomet, apud me <si> quid stulte facere cupias, prohibeam. 	
sed ego apud me te esse ob eam rem, miles cum veniat, volo, 	
quia, cum tu aderis, huic mihique haud faciet quisquam iniuriam: 	
tu prohibebis, et eadem opera tuo sodali operam dabis; 	60
et ille adveniens tuam med esse amicam suspicabitur. 	
quid, amabo, opticuisti? {PIST.} Quia istaec lepida sunt memoratui: 	
eadem in usu atque ubi periclum facias, aculeata sunt, 	
animum fodicant, bona distimulant, facta et famam sauciant. 	
{SOR.} Quid ab hac metuis? {PIST.} Quid ego metuam rogitas? adulescens homo 	65
penetrem me huius modi in palaestram, ubi damnis desudascitur? 	
[ubi pro disco damnum capiam, pro cursura dedecus?] 	
{BACCH.} Lepide memoras. {PIST.} Vbi ego capiam pro machaera turturem, 	
[ubique imponat in manum alius mihi pro cestu cantharum] 	
pro galea scaphium, pro insigni sit corolla plectilis, 	70
pro hasta talos, pro lorica malacum capiam pallium, 	
ubi mihi pró equo lectus detur, scortum pro scuto accubet? 	
apage a me, apage. {B.} Ah, nimium ferus es. {P.} Mihi sum. {B.} Malacissandus es. 	
equidem tibi do hanc operam. {PIST.} Ah, nimium pretiosa es operaria. 	
{BACCH.} Simulato me amare. {PIST.} Vtrum égo istuc iócon adsimulem an serio? 	75
{BACCH.} Heia, hoc agere meliust. miles quom huc adveniat, te volo 	
me amplexari. {PIST.} Quid eo mi opus est? {BACCH.} Vt ille te videat volo. 	
scio quid ago. {PIST.} Et pol égo scio quid metuo. sed quid ais? {B.} Quid est? 	
{PIST.} Quid si apud te eveniát desubito prandium aut potatio 	
forte aut cena, ut solet in istis fieri conciliabulis, 	80
ubi ego tum accumbam? {BACCH.} Ápud me, mi anime, ut lepidus cum lepida accubet. 	
locus hic apud nos, quamvis subito venias, semper liber est. 	
ubi tu lepide vóles esse tibi, méa rosa, mihi dicito 	
'dato qui bene sit': ego ubi bene sit tibi locum lepidum dabo. 	
{PIST.} Rapidus fluvius est hic, non hac temere transiri potest. 	85
{BACCH.} Atque ecastor apud hunc fluvium áliquid perdundumst tibi. 	
manum da et sequere. {P.} Aha, minime. {B.} Quid ita? {P.} Quia istoc in lecebrosius 	
fieri nil potest: nox mulier vinum homini adulescentulo. 	
{BACCH.} Age igitur, equidem pol nihili facio nisi causa tua. 	
ille quidem hanc abducet; tú nullus ádfueris, si non lubet. 	90
{PIST.} Sumne autem nihili, qui nequeam ingenio moderari meo? 	
{B.} Quid est quod metuas? {P.} Nihil est, nugae. mulier, tibi me emancupo: 	
tuos sum, tibi dedo operam. {B.} Lepidu's. nunc ego te facere hoc volo. 	
ego sorori meae cenam hodie dare volo viaticam: 	
eo tibi argentum iubebo iam intus ecferri foras; 	95
tu facito opsonatum nobis sit opulentum opsonium. 	
{PIST.} Ego opsonabo, nam id flagitium meum sit, mea te gratia 	
et operam dare mi ét ad eam operam facere sumptum de tuo. 	
{BACCH.} At ego nolo dare te quicquam. {P.} Sine. {B.} Sino equidem, si lubet. 	
propera, amabo. {PIST.} Prius hic adero quam te amare desinam.— 	100
{SOR.} Bene me accipies advenientem, mea soror. {BACCH.} Quid ita, obsecro? 	
{SOR.} Quia piscatus meo quidem animo hic tibi hodie evenit bonus. 	
{BACCH.} Meus ille quidemst. tibi nunc operam dabo de Mnesilocho, soror, 	
ut hic accipias potius aurum, quam hinc eas cum milite. 	
{SOR.} Cupio. {BACCH.} Dabitur opera. aqua calet: eamus hinc intro, ut laves. 	105
nám uti navi vecta es, credo timida es. {SOR.} Aliquantum, soror. 	
[simul huic nescio cui, turbare qui huc it, decedamus * ] 	
{BACCH.} Sequere hac igitur me intro in lectum, ut sedes lassitudinem. 	
	%I.ii 	
{LYDVS} Iam dudum, Pistoclere, tacitus te sequor, 	109
expectans quas tu res hoc ornatu geras. 	110
namque ita me di ament, ut Lycurgus mihi quidem 	
videtur posse hic ad nequitiam adducier. 	
quo nunc capessis ted hinc adversa via 	
cum tanta pompa? {PISTOCLERVS} Húc. {LYD.} Quid huc? quis istíc habet? 	
{PIST.} Amor, Voluptas, Venus, Venustas, Gaudium, 	115
Iocus, Lúdus, Sermo, Suavisaviatio. 	
{LYD.} Quid tibi commercist cum dis damnosissimis? 	
{PIST.} Mali sunt homines, qui bonis dicunt male; 	
tu dis nec recte dicis: non aequom facis. 	
{LYD.} An deus est ullus Suavisaviatio? 	120
{PIST.} An non putasti esse umquam? o Lyde, es barbarus; 	
quem ego sapere nimio censui plus quam Thalem, 	
is stultior es barbaro poticio, 	
qui tantus natu deorum nescis nomina. 	
{LYD.} Non hic placet mi ornatus. {PIST.} Nemo ergo tibi 	125
haec apparavit: mihi paratum est quoi placet. 	
{LYD.} Etiam me advorsus exordire argutias? 	
qui si decem habeas linguas, mutum esse addecet. 	
{PIST.} Non omnis aetas, Lyde, ludo convenit. 	
magis unum in mentemst mihi nunc, satis ut commode 	130
pro dignitate opsoni haec concuret cocus. 	
{LYD.} Iam perdidisti te atque me atque operam meam, 	
qui tibi nequiquam saepe monstravi bene. 	
{PIST.} Ibidem égo meam operam perdidi, ubi tu tuam: 	
tua disciplina nec mihi prodest nec tibi. 	135
{LYD.} O praeligatum pectus. {PIST.} Odiosus mihi es. 	
tace atque sequere, Lyde, me. {LYD.} Illuc sis vide, 	
non paedagogum iam me, sed Lydum vocat. 	
{PIST.} Non par videtur neque sit consentaneum, 	
cum haec <qui emit> intus sit et cúm amica accubet 	140
cumque osculetur et convivae alii accubent, 	
praesentibus illis paedagogus una ut siet. 	
{LYD.} An hoc ad eas res opsonatumst, obsecro? 	
{PIST.} Sperat quidem animus: quo evenat dis in manust. 	
{LYD.} Tu amicam habebis? {PIST.} Cum videbis, tum scies. 	145
{LYD.} Immo neque habebis neque sinam. i prorsum domum. 	
{PIST.} Omitte, Lyde, ac cave malo. {LYD.} Quid? cave malo? 	
{PIST.} Iam excessit mi aetas ex magisterio tuo. 	
{LYD.} O barathrum, ubi nunc es? ut ego te usurpem lubens. 	
[video nimio iam multo plus quam volueram.] 	150
vixisse nimio satiust iam quam vivere. 	
magistron quemquam discipulum minitarier? 	
[nil moror discipulos mihi iam plenos sanguinis: 	
valens afflictat me vacivom virium.] 	
{PIST.} Fiam, ut ego opinor, Hercules, tu autem Linus. 	155
{LYD.} Pol metuo magis, ne Phoenix tuis factis fuam 	
teque ad patrem esse mortuom renuntiem. 	
{PIST.} Satis historiarumst. {LYD.} Hic vereri perdidit. 	
compendium edepol haud aetati optabile 	
fecisti, cum istanc nactu's inpudentiam. 	160
occisus hic homo est. ecquid in mentem est tibi 	
patrem tibi esse? {PIST.} Tibi ego an tu mihi servos es? 	
{LYD.} Peior magister te istaec docuit, non ego. 	
nimio es tu ad istas res discipulus docilior, 	
quam ad illa quae te docui, ubi operam perdidi. 	165
[edepol fecisti furtum in aetatem malum 	
cum istaec flagitia me celavisti et patrem.] 	
{PIST.} Istactenus tibi, Lyde, libertas datast 	
orationis. satis est. sequere hac me ac tace.— 	
	%II.i 	
{CHRYSALVS} Erilis patria, salve, quam ego biennio, 	170
postquam hinc in Ephesum abii, conspicio lubens. 	
saluto te, vicine Apollo, qui aedibus 	
propinquos nostris accolis, veneroque te, 	
ne Nicobulum me sinas nostrum senem 	
prius cónvenire quam sodalem viderim 	175
Mnesilochi Pistoclerum, quem ad epistulam 	
Mnesilochus misit super amica Bacchide. 	
	%II.ii 	
{PISTOCLERVS} Mirumst me ut redeam te opere tanto quaesere, 	178
qui abire hinc nullo pacto possim, si velim: 	
ita me vadatum amore vinctumque adtines. 	180
{CHRYS.} Pro di immortales, Pistoclerum conspicor. 	
o Pistoclere, salve. {PIST.} Salve, Chrysale. 	
{CHRYS.} Compendi verba multa iam faciam tibi. 	
venire tu me gaudes: ego credo tibi; 	
hospitium et cenam pollicere, ut convenit 	185
peregre advenienti: ego autem venturum adnuo. 	
salutem tibi ab sodáli solidam nuntio: 	
rogabis me úbi sit: vivit. {PIST.} Nempe recté valet? 	
{CHRYS.} Istuc volebam ego ex te percontarier. 	
{PIST.} Qui scire possum? {CHRYS.} Nullus plus. {PIST.} Quemnam ad modum? 	190
{CHRYS.} Quia si illa inventa est, quam ille amat, recte valet; 	
si non inventa est, minus valet moribundusque est. 	
animast amica amanti: sí abest, nullus est; 	
si adest, res nullast: ipsus est—nequam et miser. 	
sed tu quid factitasti mandatis super? 	195
{PIST.} Egon ut, quod ab illoc attigisset nuntius, 	
non impetratum id advenienti ei redderem? 	
regiones colere mavellem Acherunticas. 	
{CHRYS.} Eho, an ínvenisti Bacchidem? {PIST.} Samiam quidem. 	199-200
{CHRYS.} Vide quaeso, ne quis tractet illam indiligens; 	201
scis tu ut confringi vas cito Samium solet. 	
{PIST.} Iamne ut soles? {CHRYS.} Dic ubi ea nunc est, obsecro. 	
{PIST.} Hic, exeuntem me unde aspexisti modo. 	
{CHRYS.} Vt istúc est lepidum: proximae viciniae 	205
habitat. ecquidnam meminit Mnesilochi? {PIST.} Rogas? 	
immo unice unum plurimi pendit. {CHRYS.} Papae. 	
{PIST.} Immo ut eam credis? misera amans desiderat. 	
{CHRYS.} Scitum istuc. {PIST.} Immo, Chrysale, em non tantulum 	
umquam intermittit tempus quin eum nominet. 	210
{CHRYS.} Tanto hercle melior. {PIST.} Immo—{CHRYS.} Immo hercle abiero 	
potius. {PIST.} Num invitus rem bene gestam audis eri? 	
{CHRYS.} Non res, sed actor mihi cor odio sauciat. 	
etiam Epidicum, quam ego fabulam aeque ac me ipsum amo, 	
nullam aeque invitus specto, sí agit Pellio. 	215
sed Bacchis etiam fortis tibi visast? {PIST.} Rogas? 	
ni nanctus Venerem essem, hanc Iunonem dicerem. 	
{CHRYS.} Edepol, Mnesiloche, ut hanc rem natam intellego, 	
quod ames paratumst: quod des inventost opus. 	
nam istic fortasse auro est opust. {PIST.} Phílippeo quidem. 	220
{CHRYS.} Atque eo fortasse iám opust. {PIST.} Immo etiam prius: 	
nam iam huc adveniet miles. {CHRYS.} Et miles quidem? 	
{PIST.} Qui de amittenda Bacchide aurum hic exiget. 	
{CHRYS.} Veniat quando volt, atque ita ne mihi sit morae. 	
domist: non metuo nec <ego> quoiquam supplico, 	225
dum quidem hoc valebit pectus perfidia meum. 	
abi intro, ego hic curabo. tu intus dicito 	
Mnesilochum adesse Bacchidi. {PIST.} Faciam ut iubes.— 	
{CHRYS.} Negotium hoc ad me adtinet aurarium. 	
mille et ducentos Philippos áttulimus aureos 	230
Epheso, quos hospes debuit nostro seni. 	
inde ego hodie aliquam machinabor machinam, 	
unde aurum efficiam amanti erili filio. 	
sed foris concrepuit nostra: quinam exit foras? 	
	%II.iii 	
{NICOBVLVS} Ibo in Piraeum, visam écquae advenerit 	235
in portum ex Epheso navis mercatoria. 	
nam meus formidat animus, nostrum tam diu 	
ibi desidere neque redire filium. 	
{CHRYS.} Extexam ego illum pulchre iam, si di volunt. 	
haud dormitandumst: opus est chryso Chrysalo. 	240
adibo hunc, quem quidem ego hódie faciam hic arietem 	
Phrixi, itaque tondebo auro usque ad vivam cutem. 	
servos salutat Nicobulum Chrysalus. 	
{NIC.} Pro di immortales, Chrysale, ubi mist filius? 	
{CHRYS.} Quin tu salutem primum reddis quam dedi? 	245
{NIC.} Salve. sed ubinamst Mnesilochus? {CHRYS.} Vivit, valet. 	
{NIC.} Venitne? {CHRYS.} Venit. {NIC.} Euax, aspersisti aquam. 	
benene usque valuit? {CHRYS.} Pancratice atque athletice. 	
{NIC.} Quid hoc? qua causa éum in Ephesum miseram, 	
accepitne aurum ab hospite Archidemide? 	250
{CHRYS.} Heu, cor meum et cerebrum, Nicobule, finditur, 	
istius hominis ubi fit quomque mentio. 	
tun hospitem illum nominas hostem tuom? 	
{NIC.} Quid ita, obsecro hercle? {CHRYS.} Quia edepol certo scio, 	
Volcanus, Luna, Sol, Dies, dei quattuor, 	255
scelestiorem nullum inluxere alterum. 	
{NIC.} Quamne Archidemidem? {CHRYS.} Quam, inquam, Archidemidem. 	
{NIC.} Quid fecit? {CHRYS.} Quid non fecit? quin tu id me rogas? 	
primumdum infitias ire coepit filio, 	
negare se debere tibi triobulum. 	260
continuo ántiquom hospitem nostrum sibi 	
Mnesilochus advocavit, Pelagonem senem; 	
eo praésente homini extemplo ostendit symbolum, 	
quem tute dederas, ad eum ut ferret, filio. 	
{NIC.} Quid ubi ei ostendit symbolum? {CHRYS.} Infit dicere 	265
adulterinum et non eum esse symbolum. 	
quotque innocenti ei dixit contumelias! 	
adulterare eum aibat rebus ceteris. 	
{NIC.} Habetin aurum? íd mihi dici volo. 	
{CHRYS.} Postquam quidem praétor recuperatores dedit, 	270
damnatus demum, vi coactus reddidit 	
ducentós et mille Phílippum. {NIC.} Tantum debuit. 	
{CHRYS.} Porro etiam ausculta pugnam quam voluit dare. 	
{NIC.} Etiamnest quid porro? {CHRYS.} Em, áccipitrina haec nunc erit. 	
{NIC.} Deceptus sum, Autolyco hospiti aurum credidi. 	275
{CHRYS.} Quin tu audi. {NIC.} Immo ingenium avidi haud pernoram hospitis. 	
{CHRYS.} Postquam aurum abstulimus, in navem conscendimus, 	
domi cupientes. forte ut adsedi in stega, 	
dum circumspecto, átque ego lembum conspicor 	
longum, strigorem maleficum exornarier. 	280
{NIC.} Perii hercle, lembus ille mihi laedit latus. 	
{CHRYS.} Is erat communis cum hospite et praedonibus. 	
{NIC.} Adeon me fuisse fungum, ut qui illi crederem, 	
cum mi ipsum nomen eius Archidemides 	
clamaret dempturum esse, si quid crederem? 	285
{CHRYS.} Is lembus nostrae navi insidias dabat. 	
occepi ego observare eos quam rem gerant. 	
interea e portu nostra navis solvitur. 	
ubi portu eximus, homines remigio sequi, 	
neque aves neque venti citius. quoniam sentio 	290
quae res gereretur, navem extemplo statuimus. 	
quoniam vident nos stare, occeperunt ratem 	
turbare in portu. {NIC.} Edepol mortalis malos. 	
quid denique agitis? {CHRYS.} Rursum in portum recipimus. 	
{NIC.} Sapienter factum a vobis. quid illi postea? 	295
{CHRYS.} Revorsionem ad terram faciunt vesperi. 	
{NIC.} Aurum hercle auferre voluere: ei rei operam dabant. 	
{CHRYS.} Non me fefellit, sensi, eo exanimatus fui. 	
quoniam videmus auro insidias fieri, 	
capimus consilium continuo; postridie 	300
auferimus aurum ómne illis praesentibus, 	
palam atque aperte, ut illi id factum sciscerent. 	
{NIC.} Scite hercle. cedo quid illi? {CHRYS.} Tristes ilico, 	
quom extemplo a portu íre nos cum auro vident, 	
subducunt lembum capitibus quassantibus. 	305
nos apud Theotímum omne aurum deposivimus, 	
qui illic sacerdos est Dianae Ephesiae. 	
{NIC.} Quis istíc Theotimust? {CHRYS.} Megalobuli filius, 	
qui nunc in Ephesost Ephesiis carissimus. 	
{NIC.} Ne ille hercle mihi sit multo tanto carior, 	310
si me illo auro tanto circumduxerit. 	
{CHRYS.} Quin in eapse aede Dianai conditumst; 	
ibidem publicitus servant. {NIC.} Occidistis me; 	
nimio hic privatim servaretur rectius. 	
sed nilne áttulistis inde auri domum? 	315
{CHRYS.} Immo etiam. verum quantum attulerit nescio. 	
{NIC.} Quid? nescis? {CHRYS.} Quia Mnesilochus noctu clanculum 	
devenit ad Theotimum, nec mihi credere 	
nec cuiquam in navi voluit: eo ego nescio 	
quantillum attulerit; verum haud permultum attulit. 	320
{NIC.} Etiam dimidium censes? {CHRYS.} Non edepol scio; 	
verum haud opinor. {NIC.} Fertne partem tertiam? 	
{CHRYS.} Non hercle opinor; verum verum nescio. 	
profecto de auro nil scio nisi nescio. 	
nunc tibimet illuc navi capiundumst iter, 	325
ut illúd reportes aurum ab Theotimo domum. 	
atque heus tu. {NIC.} Quid vis? {CHRYS.} Anulum gnati tui 	
facito ut memineris ferre. {NIC.} Quid opust anulo? 	
{CHRYS.} Quia id sígnumst cum Theotimo, quí eum illi adferet, 	
ei aurum ut reddat. {NIC.} Meminero, et recte mones. 	330
sed divesne est istic Theotimus? {CHRYS.} Etiam rogas? 	
quin auro hábeat soccis subpactum solum? 	
{NIC.} Cur ita fastidit? {CHRYS.} Tantas divitias habet; 	
nescit quid faciat auro. {NIC.} Mihi dederit velim. 	
sed qui praesente id aurum Theotimo datumst? 	335
{CHRYS.} Populo praesente: nullust Ephesi quin sciat. 	
{NIC.} Istuc sapienter saltem fecit filius, 	
cum diviti homini id aurum servandum dedit; 	
ab eo licebit quamvis subito sumere. 	
{CHRYS.} Immo em tantisper numquam te morabitur, 	340
quin habeas illud quo die illuc veneris. 	
{NIC.} Censebam me effugisse a vita marituma, 	
ne navigarem tandem hoc aetatis senex; 	
id mi haud, utrum velim, licere intellego: 	
ita bellus hospes fecit Archidemides. 	345
ubi nunc est ergo meus Mnesilochus filius? 	
{CHRYS.} Deos átque amicos iit salutatum ad forum. 	
{NIC.} At ego hinc ad illum, ut convenam quantum potest.— 	
{CHRYS.} Ille est oneratus recte et plus iusto vehit. 	
exorsa haec tela non male omnino mihi est: 	350
ut amantem erilem copem facerem filium, 	
ita feci, ut auri quantum vellet sumeret, 	
quantum autem lubeat reddere ut reddat patri. 	
senex in Ephesum íbit aurum arcessere, 	
hic nostra agetur aetas in malacum modum, 	355
siquidem híc relinquet neque secum abducet senex 	
med et Mnesilochum. quas ego hic turbas dabo! 	
sed quid futurumst, cum hoc senex resciverit, 	
cum se excucurrisse illuc frustra sciverit 	
nosque aurum abusos? quid mihi fiet postea? 	360
credo hercle adveniens nomen mutabit mihi 	
facietque extemplo Crucisalum me ex Chrysalo. 	
aufugero hercle, si magis usus venerit. 	
si ero reprehensus, macto ego illum infortunio: 	
si illi sunt virgae ruri, at mihi tergum domist. 	365
nunc ibo, erili filio hanc fabricam dabo 	
super auro amicaque eius inventa Bacchide.— 	
	%III.i 	
{LYDVS} Pándite atque aperíte propere iánuam hanc Orci, óbsecro. 	368
nam équidem haud aliter esse duco, quippe quo nemo advenit, 	
nisi quem spes reliquere omnes, esse ut frugi possiet. 	370
Bacchides non Bacchides, sed bacchae sunt acerrumae. 	
apage istas a me sorores, quae hominum sorbent sanguinem. 	
omnis ad perniciem instructa domus opime atque opipare— 	
quaé ut aspexi, me continuo contuli protinam in pedes. 	
egone ut haec conclusa gestem clanculum? ut celem patrem, 	375
Pistoclere, tua flagitia aut damna aut desidiabula? 	
[quibus patrem et me teque amicosque omnes affectas tuos 	
ad probrum, damnum, flagitium appellere una et perdere.] 	
neque mei neque te tui intus puditumst factis quae facis, 	
quibus tuom patrem meque una, amicos, adfinis tuos 	380
tua infámia fecisti gerulifigulos flagiti. 	
[nunc prius quám malum istoc addis, certumst iam dicam patri] 	
de me hanc culpam demolibor iam et seni faciam palam, 	
ut eum éx lutulento caeno propere hinc eliciat foras.— 	
	%III.ii 	
{MNESILOCHVS} Múltimodis meditatus egomet mecum sum, et ita esse arbitror: 	385
homini amico, qui est amicus ita uti nomen possidet, 	
nisi deos ei nil praestare; id opera expertus sum esse ita. 	
nám ut in Ephesum hinc abii (hoc factumst ferme abhinc biennium) 	
ex Epheso huc ad Pistoclerum meum sodalem litteras 	
misi, amicam ut mi inveniret Bacchidem. illum intellego 	390
invenisse, ut servos meus mi nuntiavit Chrysalus. 	
condigne is quam techinam de auro advorsum meum fecit patrem, 	
ut mi amanti copia esset. [séd eccum video incedere.] 	
nam pol quidem meo animo ingrato hómine nihil inpensiust; 	
malefactorem amitti satius quam relinqui beneficum; 	395
nimio inpendiosum praestat te quam ingratum dicier: 	
illum laudabunt boni, hunc etiam ipsi culpabunt mali. 	
qua me causa magis cum cura esse aecum, obvigilatost opus. 	
nunc, Mnesiloche, specimen specitur, nunc certamen cernitur, 	
sisne necne ut esse oportet, malus, bonus quoivis modi, 	400
iustus iniustus, malignus largus, comis incommodus. 	
cave sis te superare servom siris faciundo bene. 	
utut eris, moneo, haud celabis. sed eccos video incedere 	
patrem sodalis et magistrum. hinc auscultabo quam rem agant. 	
	%III.iii 	
{LYDVS} Nunc experiar, sitne aceto tibi cor acre in pectore. 	405
sequere. {PHILOXENVS} Quo sequar? quo ducis nunc me? {LYD.} Ad illam quae tuom 	
perdidit, pessum dedit tibi filium unice unicum. 	
{PHIL.} Heia, Lyde, leniter qui saeviunt sapiunt magis. 	
minus mirandumst, illaec aetas si quid illorum facit, 	
quam si non faciat. feci égo istaec itidem in adulescentia. 	410
{LYD.} Ei mihi, ei mihi, istaec illum perdidit assentatio. 	
nam absque te esset, égo illum haberem rectum ad ingenium bonum: 	
nunc propter te tuamque pravos factus est fiduciam 	
Pistoclerus. {MNES.} Di immortales, meum sodalem hic nominat. 	
quid hoc negoti est, Pistoclerum Lydus quod erum tam ciet? 	415
{PHIL.} Paulisper, Lyde, est libido hómini suo animo obsequi; 	
iam aderit tempus, cum sese etiam ipse oderit. morem geras; 	
dum caveatur, praeter aequom ne quid delinquat, sine. 	
{LYD.} Non sino, neque equidem illum me vivo corrumpi sinam. 	
sed tu, qui pro tam corrupto dicis causam filio, 	420
eademne erat haec disciplina tibi, cum tu adulescens eras? 	
nego tibi hoc annis viginti fuisse primis copiae, 	
digitum longe a paedagogo pedem ut efferres aedibus. 	
ante solem exorientém nisi in palaestram veneras, 	
gymnasi praefecto haúd mediocris poenas penderes. 	425
id quom optigerat, hoc etiam ad malum accersebatur malum: 	
et discipulus et magister perhibebantur improbi. 	
ibi cursu luctando hásta disco pugilatu pila 	
saliendo sese exercebant magis quam scorto aut saviis: 	
ibi suam aetatem extendebant, non in latebrosis locis. 	430
inde de hippodromo et palaestra ubi revenisses domum, 	
cincticulo praecinctus in sella apud magistrum adsideres 	
cum libro: cum legeres, si unam peccavisses syllabam, 	
fieret corium tam maculosum quam est nutricis pallium. 	
{MNES.} Propter me haec nunc meo sodali dici discrucior miser; 	435
innocens suspicionem hanc sustinet causa mea. 	
{PHIL.} Alii, Lyde, nunc sunt mores. {LYD.} Id equidem ego certo scio. 	
nam olim populi prius honorem capiebat suffragio, 	
quam magistro desinebat esse dicto oboediens; 	
at nunc, prius quam septuennis est, si attingas eum manu, 	440
extemplo puer paédagogo tabula disrumpit caput. 	
cum patrem adeas postulatum, puero sic dicit pater: 	
'noster esto, dum te poteris defensare iniuria.' 	
provocatur paedagogus: 'eho senex minimi preti, 	
ne attigas puerum istac causa, quando fecit strenue.' 	445
[it magister quasi lucerna uncto expretus linteo.] 	
itur illinc iure dicto. hócine hic pacto potest 	
inhibere imperium magister, si ipsus primus vapulet? 	
{MNES.} Acris postulatio haec est. cum huius dicta intellego, 	
mira sunt ni Pistoclerus Lydum pugnis contudit. 	450
{LYD.} Sed quis hic est, quem astantem video ante ostium? o Philoxene, 	
deos propitios me videre quam illum <haud> mavellem mihi. 	
{PHIL.} Quis illic est? {LYD.} Mnesilochus, gnati tui sodalis [Pistocleri]. 	
haud consimili ingenio atque ille est qui in lupanari accubat. 	
fortunatum Nicobulum, qui illum produxit sibi. 	455
{PHIL.} Salvos sis, Mnesiloche, salvom te advenire gaudeo. 	
{MNES.} Di te ament, Philoxene. {LYD.} Hic enim rite productust patri: 	
in mare it, rem familiarem curat, custodit domum, 	
obsequens oboediensque est mori atque imperiis patris. 	
hic sodalis Pistoclero iam puer puero fuit; 	460
triduom non interest aetatis úter maior siet: 	
verum ingenium plus triginta ánnis maiust quam alteri. 	
{PHIL.} Cave malo et compesce in illum dicere iniuste. {LYD.} Tace, 	
stultus es qui illi male aegre patere dici qui facit. 	
[nam illum meum malum promptare malim quam peculium. 	465
{PHIL.} Quidum? {LYD.} Quia, malum si promptet, in dies faciat minus.] 	
{MNES.} Quid sodalem meum castigas, Lyde, discipulum tuom? 	
{LYD.} Periit tibi sodalis. {MNES.} Ne di sirint. {LYD.} Sic est ut loquor. 	
quin ego cum peribat vidi, non ex audito arguo. 	
{MNES.} Quid factum est? {LYD.} Meretricem indigne deperit. {M.} Non tu taces? 	470
{LYD.} Atque acerrume aestuosam: absorbet ubi quemque attigit. 	
{M.} Vbi ea mulier habitat? {L.} Hic. {M.} Vnde eam esse aiunt? {L.} Ex Samo. 	
{M.} Quae vocatur? {L.} Bacchis. {M.} Erras, Lyde: ego omnem rem scio 	
quem ad modumst. tu Pistoclerum falso atque insontem arguis. 	
nam ille amico et benevolenti suo sodali sedulo 	475
rem mandatam exsequitur. ipsus neque amat nec tu creduas. 	
{LYD.} Itane oportet rem mandatam gerere amici sedulo, 	
ut ipsus in gremio osculantem mulierem teneat sedens? 	
nullon pacto res mandata potest agi, nisi identidem 	
manus ferát <ei> ad papillas, lábra ab labris nusquam auferat? 	480
nám alia memorare quae illum facere vidi dispudet: 	
cum manum sub vestimenta ad corpus tetulit Bacchidi 	
me praesente, neque pudere quicquam. quid verbis opust? 	
mihi discipulus, tibi sodalis periit, húic filius; 	
nám ego illum periisse dico quoi quidem periit pudor. 	485
[quid opust verbis? si opperiri vellem paulisper modo, 	
ut † opinor illius inspectandi mi esset maior copia, 	
plus viderem quam deceret, quam me atque illo aequom foret.] 	
{MNES.} Perdidisti me, sodalis. egone ut illam mulierem 	
capitis non perdam? perire me malis malim modis. 	490
satin ut quem tu habeás fidelem tibi aut cui credas néscias? 	
{LYD.} Viden ut aegre patitur gnatum ésse corruptum tuom, 	
suom sodalem, ut ipsus sese cruciat aegritudine? 	
{PHIL.} Mnesiloche, hoc tecum oro, ut illius animum atque ingenium regas; 	
serva tibi sodalem ét mihi filium. {MNES.} Factum volo. 	495
{LYD.} Melius esset, me quoque una si cum illo relinqueres. 	
{PHIL.} Adfatim est. {LYD.} Mnesiloche, cura, ei, concastiga hominem probe, 	
qui dedecorat te, me amicosque alios flagitiis suis. 	
{PHIL.} In te ego hoc onus omne impono. Lyde, sequere hac me. {L.} Sequor.— 	
	%III.iv 	
{MNES.} Inimiciorem nunc utrum credam magis 	500
sodalemne esse an Bacchidem, incertum admodumst. 	
illum exoptavit potius? habeat. optumest. 	
ne illa illud hercle cum malo fecit suo; 	
nam mihi divini numquam quisquam creduat, 	
ni ego illam exemplis plurumis planeque—amo. 	505
ego faxo hau dicet nactam quem derideat. 	
nam iam domum ibo atque—aliquid surrupiam patri. 	
id istí dabo. ego istanc multis ulciscar modis. 	507a
adeo égo illam cogam usque ut mendicet—meus pater. 	508
sed satine ego animum mente sincera gero, 	
qui ad hunc modum haec hic quae futura fabulor? 	510
amo hercle opino, ut pote quod pro certo sciam. 	
verum quam illa umquam de mea pecunia 	
ramenta fiat plumea propensior, 	
mendicum malim mendicando vincere. 	
numquam edepol viva me inridebit. nam mihi 	515
decretumst renumerare iam omne aurum patri. 	
igitur mi inani atque inopi subblandibitur 	
tum quom blandiri nihilo pluris referet, 	
quam si ad sepulcrum mortuo narres logos. 	
[sed autem quam illa umquam meis opulentiis 	519a
ramenta fiat gravior aut propensior, 	
mori me malim éxcruciatum ínopia.] 	
profecto stabilest me patri aurum reddere. 	520
eadem éxorabo, Chrysalo causa mea 	
pater ne noceat, neu quid ei suscenseat 	
mea causa de auro quod eum ludificatus est; 	
nam illi aequomst me consulere, qui causa mea 	
mendacium éi dixit. vos me sequimini.— 	525
	%III.v 	
{PISTOCLERVS} Rébus aliis antevortar, Bacchis, quae mandas mihi: 	526
Mnesilochum ut requiram atque ut eum mecum ad te adducam simul. 	
nam illud animus meus miratur, si a me tetigit nuntius, 	
quid remoretur. ibo ut visam huc ad eum, si forte est domi. 	
	%III.vi 	
{MNESILOCHVS} Reddidi patrí omne aurum. nunc ego illam me velim 	530
convenire, postquam inanis sum, contemptricem meam. 	
sed veniam mihi quam gravate páter dedit de Chrysalo; 	
verum postremo impetravi, ut ne quid ei suscenseat. 	
{PIST.} Estne hic meus sodalis? {MNES.} Estne hic hostis, quem aspicio, meus? 	
{PIST.} Certe is est. {MNES.} Is est. {PIST.} Adibo contra et contollam gradum. 	535
salvos sis, Mnesiloche. {MNES.} Salve. {PIST.} Salvos quom peregre advenis, 	
cena detur. {MNES.} Non placet mi cena quae bilem movet. 	
{PIST.} Numquae advenienti aegritudo obiecta est? {MNES.} Atque acerruma. 	
{PIST.} Vnde? {MNES.} Ab homine quem mi amicum esse arbitratus sum antidhac. 	
{PIST.} Multi more isto atque exemplo vivont, quos cum censeas 	540
esse amicos, reperiuntur falsi falsimoniis, 	
lingua factiosi, inertes opera, sublesta fide. 	
nullus est quoi non invideant rem secundam optingere; 	
sibi ne ínvideatur, ipsi ignavia recte cavent. 	
{MNES.} Edepol ne tu illorum mores perquam meditate tenes. 	545
sed etiam unum hoc: ex ingenio malo malum inveniunt suo: 	
nulli amici sunt, inimicos ipsi in sese omnis habent. 	
ei se cum frustrantur, frustrari alios stolidi existumant. 	
sicut est hic, quem esse amicum ratus sum atque ipsus sum mihi: 	
ille, quod in se fuit, accuratum habuit quod posset mali 	550
faceret in me, inconciliaret copias omnis meas. 	
{PIST.} Improbum istunc esse oportet hominem. {MNES.} Ego ita esse arbitror. 	
{PIST.} Obsecro hercle loquere, quis is est. {MNES.} Benevolens vivit tibi. 	
nam ni ita esset, tecum orarem ut éi quod posses mali 	
facere faceres. {PIST.} Dic modo hominem qui sit: si non fecero 	555
ei male aliquo pacto, me esse dicito ignavissimum. 	
{MNES.} Nequam homost, verum hercle amicus est tibi. {PIST.} Tanto magis 	
dic quis est; nequam hominis ego parvi pendo gratiam. 	
{MNES.} Video non potesse quin tibi eius nomen eloquar. 	
Pistoclere, perdidisti me sodalem funditus. 	560
{PIST.} Quid istuc est? {MNES.} Quid est? misine ego ad te ex Epheso epistulam 	
super amica, ut mi invenires? {PIST.} Fateor factum, et repperi. 	
{MNES.} Quid? tibi non erat meretricum aliarum Athenis copia 	
quibuscum haberes rem, nisi cum illa quám ego mandassem tibi 	
occiperes tute † amare et mi ires consultum male? 	565
{PIST.} Sanun es? {MNES.} Rem repperi omnem ex tuo magistro. ne nega. 	
perdidisti me. {PIST.} Etiamne ultro tuis me prolectas probris? 	
{MNES.} Quid? amas Bacchidem? {PIST.} Duas ergo hic intus eccas Bacchides. 	
{M.} Quid? duas? {P.} Átque ambas sorores. {M.} Loqueris nunc nugas sciens. 	
{PIST.} Postremo, si pergis parvam mihi fidem arbitrarier, 	570
tollam ego ted in collum atque intro hinc auferam. {M.} Immo ibo, mane. 	
{PIST.} Non maneo, neque tu me habebis falso suspectum. {M.} Sequor.— 	
	%IV.i 	
{PARASITVS} Parasitus ego sum hominis nequam atque improbi, 	573
militis, qui amicam secum avexit ex Samo. 	
nunc me ire iussit ad eam et percontarier, 	575
utrum aurum reddat anne eat secum semul. 	
tu dudum, puere, cum illac usque isti semul: 	
quae harum sunt aedes, pulta. adi actutum ad fores. 	
recede hinc dierecte. ut pulsat propudium! 	
comesse panem tris pedes latum potes, 	580
fores pultare nescis. ecquis in aedibust? 	
heus, ecquis hic est? ecquis hoc aperit ostium? 	
ecquis éxit? 	
	%IV.ii 	
    {PISTOCLERVS} Quid istuc? quae istaec est pulsatio? 	583
* quae te mala crux agitat, quí ad istunc modum 	
alieno viris tuas extentes ostio? 	585
fores paene exfregisti. quid nunc vis tibi? 	
{PAR.} Adulescens, salve. {PIST.} Salve. sed quem quaeritas? 	
{PAR.} Bacchidem. {PIST.} Vtram ergo? {PAR.} Nil scio nisi Bacchidem. 	
paucis: me misit miles ad eam Cleomachus, 	
vel ut ducentos Phílippos reddat aureos 	590
vel ut hinc in Elatiam hodie eat secum semul. 	
{PIST.} Non it. negat se ituram. abi et renuntia. 	
alium illa amat, non illum. duc te ab aedibus. 	
{PAR.} Nimis iracunde. {PIST.} At scin quam iracundus siem? 	
ne tíbi hercle haud longe est os ab infortunio, 	595
ita dentifrangibula haec meis manibus gestiunt. 	
{PAR.} Cum ego huius verba interpretor, mihi cautiost, 	
ne nucifrangibula excussit ex malis meis. 	
tuo ego istaec igitur dicam illi periculo. 	
{PIST.} Quid ais tu? {PAR.} Ego istuc illi dicam. {PIST.} Dic mihi, 	600
quis tu es? {PAR.} Illius sum integumentum corporis. 	
{PIST.} Nequam esse oportet cui tu integumentum improbu's. 	
{PAR.} Sufflatus ille huc veniet. {PIST.} Dirrumptum velim. 	
{PAR.} Numquid vis? {PIST.} Abeas. celeriter factost opus. 	
{PAR.} Vale, dentifrangibule.—{PIST.} Et tu, integumentum, vale. 	605
in eum nunc haec res vénit locum, ut quid consili 	
dem meo sodali super amica nesciam, 	
qui iratus renumeravit omne aurum patri, 	
neque nummus ullust qui reddatur militi. 	
sed huc concedam, nam concrepuerunt fores. 	610
Mnesilochus eccum maestus progreditur foras. 	
	%IV.iii 	
{MNESILOCHVS} Pétulans, protervo íracundo ánimo, indomito incógitato, 	612
sine modo et modestia sum, sine bono iure atque honore, 	
incredibilis imposque animi, ínamabilis inlepidus vivo, 	
malevolente ingenio natus. postremo id mi est quod volo 	615
ego esse áliis. credibile hóc est? 	615a
nequiór nemost neque indígnior quoi 	616
di béne faciant neque quém quisquam 	616a
homo aút amet aut ádeat. 	617
inimícos quam amícos aequómst med habére, 	
malós quam bonós par magís me iuváre. 	
ómnibus probris, quae ímprobis viris 	620
dígna sunt, dígnior núllus est homo; 	
quí patri réddidi omne aúrum amans, <mihi> 	
quód fuit praé manu. súmne ego homo miser? 	
pérdidi mé simulque óperam Chrysali. 	
{PI.} Consólandus hic mist, íbo ad eum. 	625
Mnesíloche, quid fit? {M{N.}} Périi. 	
{PI.} Di mélius faciant. {M{N.}} Périi. 	626a
{PI.} Non táces, insipiens? {M{N.}} Táceam? 	627
{PI.} Sanús satis non es. {M{N.}} Périi. 	627a
múlta mala mi in péctore nunc ácria atque acérba eveniunt. 	628
criminin me habuisse fídem? immérito tibi íratus fui. 	
{PI.} Heia, bonum habe ánimum. {M{N.}} Vnde habeam? mortuos pluris pretist 	630
quam égo sum. {PI.} Militis parasitus venerat modo aurum petere hinc, 	
eum ego meis dictis malis his foribus atque hac <platea abegi>; 	
reppuli, reieci hominem. {M{N.}} Quid mi id prodest? <quom ipse veniet,> 	
quid faciam? nil habeo miser. ille quidem hanc abducet, scio. 	
{PI.} Si mihi sit, nón pollicear. {M{N.}} Scio, dares, novi <tuom>. 	635
sed nisi ames, non habeam tibi fidem tantam; <eó quod amas tamen> 	
nunc agitas sat tute tuarum rérum; <sin libér sies> 	
egone ut opem mi ferre posse pútem inopem te? <non potest>. 	
{PI.} Tace modo: deus respiciet nos aliquis. {M{N.}} Nugae. <vale>. 	638a
{P.} Mane. {M.} Quid est? {P.} Tuam cópiam eccam Chrysalum video. <tace.> 	639
	%IV.iv 	
{CHRYSALVS} Hunc hóminem decet auro éxpendi, huic décet statuam statui éx auro; 	640
nam dúplex hodie facinús feci, duplicíbus spoliis sum adféctus. 	
érum maiorem méum ut ego hodie lúsi lepide, ut lúdificatust. 	
cállidum senem cállidis dolis 	
cómpuli et pérpuli, mi ómnia ut créderet. 	
núnc amanti ero fílio senis, 	645
quícum égo bibo, quícum édo et amo, 	
régias cópias aúreasque óptuli, 	
út domo súmeret neú foris quaéreret. 	
nón mihi istí placent Pármenonés, Syri, 	
quí duas aut trís minas aúferunt eris. 	650
néquius nil ést quam egens cónsili servós, nisi 	
hábet multipotens péctus: 	
úbicumque usús siet, péctore expromát suo. 	
nullús frugi esse pótest homo, 	
nisi qui ét bene et mále facere tenet. 	655
ímprobis cum ímprobus sit, hárpaget fúribus, 	
fúretur quód queat, 	
vórsipellem frúgi cónvenit esse hominem, 	
péctus quoi sapít: bonus sít bonis, malus sít malis; 	659-660
utcúmque res sit, ita ánimum hábeat. 	662
séd lubet scíre quantum aúrum erus sibi 	
démpsit et quíd suo réddidit patri. 	
sí frugi est, Hérculem fécit ex patre: 	665
décimam partem eí dedit, síbi novem abstulit. 	
séd quem quaero óptume eccum óbviam mihi est. 	
núm qui nummi éxciderúnt, ere, tibi, 	
quod síc terram optuére? 	668a
quid vós maestos tam trístesque esse cónspicor? 	669
non plácet nec temere est étiam. quin mihi réspondetis? 	670
{MNES.} Chrýsale, occidi. {CHRYS.} Fortassis tu auri dempsisti parum? 	
{MNES.} Quam, malum, parum? immo vero nimio minus multo parum. 	
{CHRYS.} Quid igitur, stulte? <an tu,> quoniam occasio ad eam rem fuit 	
mea virtute parta, ut quantum velles tantum sumeres, 	
sic hoc digitulis duobus sumebas primoribus? 	675
an nescibas quam eius modi hómini raro tempus se daret? 	
{MNES.} Erras. {CHRYS.} At quidem túte errasti, cum parum immersti ampliter. 	
{MNES.} Pol tu quam nunc med accuses magis, si magis rem noveris. 	
occidi. {CHRYS.} Animus iam istoc dicto plus praesagitur mali. 	
{MNES.} Perii. {CHRYS.} Quid ita? {MNES.} Quia patri omne cum ramento reddidi. 	680
{CHRYS.} Reddidisti? {M.} Reddidi. {C.} Omnene? {M.} Oppido. {C.} Occisi sumus. 	
qui in mentem venit tibi istuc facinus facere tam malum? 	
{MNES.} Bacchidem atque hunc suspicabar propter crimen, Chrysale, 	
mi male consuluisse: ob eam rem omne aurum iratus reddidi 	
meo patri. {CHRYS.} Quid, ubi reddebas aurum, dixisti patri? 	685
{MNES.} Mé id aurum accepisse extemplo ab hospite Archidemide. {CHRYS.} Em, 	
istoc dicto dédisti hodie ín cruciatum Chrysalum; 	
nam úbi me aspiciet, ad carnuficem rapiet continuo senex. 	
{MNES.} Ego patrem exoravi. {CHRYS.} Nempe ergo hoc ut faceret quod loquor? 	
{MNES.} Immo tibi ne noceat neu quid ob eam rem suscenseat; 	690
atque aegre impetravi. nunc hoc tibi curandumst, Chrysale. 	
{CHRYS.} Quid vis curem? {MNES.} Vt ad senem etiam álteram facias viam. 	
compara, fabricare finge quod lubet, conglutina, 	
ut senem hodie doctum docte fallas aurumque auferas. 	
{CHRYS.} Vix videtur fieri posse. {MNES.} Perge, ac facile ecfeceris. 	695
{CHRYS.} Quam, malum, fácile, quem mendaci prendit manufesto modo? 	
quem si orem ut mihi nil credat, id non ausit credere. 	
{MNES.} Immo si audias quae dicta dixit me adversum tibi. 	
{CHRYS.} Quid dixit? {MNES.} Si tu illum solem sibi solem esse diceres, 	
se illum lunam credere esse et noctem qui nunc est dies. 	700
{CHRYS.} Emungam hercle hominem probe hodie, ne id nequiquam dixerit. 	
{MNES.} Nunc quid nos vis facere? {CHRYS.} Énim nil nisi ut ametis impero. 	
ceterum quantum lubet me poscitote aurum: ego dabo. 	
quid mihi refert Chrysalo esse nomen, nisi factis probo? 	
sed nunc quantillum usust auri tibi, Mnesiloche? dic mihi. 	705
{MNES.} Militi nummis ducentis iam usus est pro Bacchide. 	
{CHRYS.} Ego dabo. {MNES.} Tum nobis opus est sumptu. {C.} Ah, placide volo 	
unum quidque agamus: hoc ubi egero, tum istuc agam. 	
de ducentis nummis primum intendam ballistam in senem; 	
ea ballista si pervortam turrim et propugnacula, 	710
recta porta invadam extemplo in oppidum anticum et vetus: 	
si id capso, geritote amicis vostris aurum corbibus, 	
sicut animus sperat. {PIST.} Apud test animus noster, Chrysale. 	
{CHRYS.} Nunc tu abi intro, Pistoclere, ad Bacchidem, atque ecfer cito 	
{PIST.} Quid? {C.} Stilum, ceram et tabellas, linum. {P.} Iam faxo hic erunt.— 	715
{MNES.} Quid nunc es facturus? id mihi dice. {CHRYS.} Coctumst prandium? 	
vos duo eritis atque amica tua erit tecum tertia? 	
{MNES.} Sicut dicis. {CHRYS.} Pistoclero nulla amica est? {M.} Immo adest. 	
alteram ille amat sororem, ego alteram, ambas Bacchides. 	
{CHRYS.} Quid tu loquere? {MNES.} Hoc, ut futuri sumus. {CHRYS.} Vbist biclinium 	720
vobis stratum? {MNES.} Quid id exquaeris? {CHRYS.} Res itast, dici volo. 	
nescis quid ego acturus sim nec facinus quantum exordiar. 	
{MNES.} Cedo manum ac subsequere propius me ad fores. intro inspice. 	
{CHRYS.} Euax, nimis bellus átque ut esse maxume optabam locus. 	724-725
{PIST.} Quae imperavisti. imperatum bene bonis factum ilicost. 	726
{CHRYS.} Quid parasti? {PIST.} Quae parari tu iussisti ómnia. 	
{CHRYS.} Cape stilum propere et tabellas tu has tibi. {MNES.} Quid postea? 	
{CHRYS.} Quod iubebo scribito istic. nam propterea <te> volo 	
scribere, ut pater cognoscat litteras quando legat. 	730
scribe. {MNES.} Quid scribam? {CHRYS.} Salutem tuo patri verbis tuis. 	
{PIST.} Quid si potius morbum mortem scribat? id erit rectius. 	
{C.} Ne interturba. {M.} Iam imperatum in cera inest. {C.} Dic quem ad modum. 	
{MNES.} 'Mnesilochus salutem dicit suo patri.' {CHRYS.} Adscribe hoc cito: 	
'Chrysalus mihi usque quaque loquitur nec recte, pater, 	735
quia tibi aurum reddidi et quía non te fraudaverim.' 	
{PIST.} Mane dum scribit. {CHRYS.} Celerem oportet esse amatoris manum. 	
{P.} Atque † idem hercle em perdundum magis quam ad scribundumst cito. 	
{M.} Loquere. hoc scriptumst. {C.} 'Nunc, pater mi, proin tu ab eo ut caveas tibi, 	
sycophantias componit, aurum ut abs ted auferat; 	740
et profecto se ablaturum dixit.' plane adscribito. 	
{MNES.} Dic modo. {CHRYS.} 'Atque id pollicetur se daturum aurum mihi, 	
quod dem scortis quodque in lustris comedim congraecem, pater. 	
sed, pater, vide né tibi hodie verba det: quaeso cave.' 	
{M.} Loquere porro. {C.} Adscribe dum etiam. {M.} Loquere quid scribam modo. 	745
{CHRYS.} 'Sed, pater, quod promisisti mihi, te quaeso ut memineris, 	
ne illum verberes; verum apud te vinctum adservato domi.' 	
cedo tu ceram ac linum actutum. age obliga, obsigna cito. 	
{MNES.} Obsecro, quid istís ad istunc usust conscriptis modum, 	
ut tibi ne quid credat atque ut vinctum te adservet domi? 	750
{CHRYS.} Quia mi ita lubet. potin ut cures te atque ut ne parcas mihi? 	
mea fiducia ópus conduxi et meo periclo rem gero. 	
{MNES.} Aequom dicis. {C.} Cedo tabellas. {M.} Accipe. {C.} Animum advortite. 	
Mnesiloche et tu, Pistoclere, iam facite in biclinio 	
cum amica sua uterque accubitum eatis, ita negotiumst, 	755
atque ibidem ubi nunc sunt lecti strati potetis cito. 	
{PIST.} Numquid aliud? {CHRYS.} Hoc, atque etiam: úbi erit accubitum semel, 	
ne quoquam exsurgatis, donec a me erit signum datum. 	
{PIST.} O imperatorem probum! {CHRYS.} Iam bis bibisse oportuit. 	
{MNES.} Fugimus.—{CHRYS.} Vos vostrum curate officium, ego efficiam meum. 	760
	%IV.v 	
insánum magnum molior negotium, 	761
metuoque ut hodie possiem emolirier. 	
sed nunc truculento mi atque saevo usus senest; 	
nam non conducit húic sycophantiae 	
senem tranquillum ésse ubi me aspexerit. 	765
versabo ego illum hodie, si vivo, probe. 	
tam frictum ego illum reddam quam frictum est cicer. 	
adambulabo ad ostium, ut, quando exeat, 	
extemplo advenienti ei tabellas dem in manum. 	
	%IV.vi 	
{NICOBVLVS} Nimium illaec res est magnae dividiae mihi, 	770
supterfugisse sic mihi hodie Chrysalum. 	
{CHRYS.} Salvos sum, iratus est senex. nunc est mihi 	
adeundi ad hominem tempus. {NIC.} Quis loquitur prope? 	
atque hic quidem, opinor, Chrysalust. {CHRYS.} Accessero. 	
{NIC.} Bone serve, salve. quid fit? quam mox navigo 	775
in Ephesum, ut aurum repetam ab Theotimo domum? 	
taces? per omnis deos adiuro, ut ni meum 	
gnatum tam amem atque ei facta cupiam quae is velit, 	
ut tua iam virgis latera lacerentur probe 	779-780
ferratusque in pistrino aetatem conteras. 	781
omnia rescivi scelera ex Mnesilocho tua. 	
{CHRYS.} Men criminatust? optimest: ego sum malus, 	
ego sum sacer, scelestus. specta rem modo; 	
ego verbum faciam <nullum>. {NIC.} Etiam, carnufex, 	785
minitare? {CHRYS.} Nosces tu illum actutum qualis sit. 	
nunc has tabellas ferre me iussit tibi. 	
orabat, quod istic esset scriptum ut fieret. 	
{NIC.} Cedo. {CHRYS.} Nosce signum. {NIC.} Novi. ubi ipse est? {CHRYS.} Nescio. 	
nil iam me oportet scire. oblitus sum omnia. 	790
scio me ésse servom. nescio etiam id quod scio. 	
nunc ab trasenna hic turdus lumbricum petit; 	
pendebit hodie pulcre, ita intendi tenus. 	
{NIC.} Mane dum parumper; iam exeo ad te, Chrysale.— 	
{CHRYS.} Vt verba mihi dat, ut nescio quam rem gerat. 	795
servos arcessit intus qui me vinciant. 	
bene navis agitatur, pulcre haec confertur ratis. 	
sed conticiscam, nam audio aperiri fores. 	
	%IV.vii 	
{NIC.} Constringe tu illi, Artamo, actutum manus. 	799
{CHRYS.} Quid feci? {NIC.} Impinge pugnum, si muttiverit. 	800
quid hae locuntur litterae? {CHRYS.} Quid me rogas? 	
ut ab illo accepi, ad te obsignatas attuli. 	
{NIC.} Eho tu, * loquitatusne es gnato meo 	
male per sermonem, quia mi id aurum reddidit, 	
et te dixisti id aurum ablaturum tamen 	805
per sycophantiam? {CHRYS.} Egone istuc dixi? {NIC.} Ita. 	
{CHRYS.} Quis homost qui dicat me dixisse istuc? {NIC.} Tace, 	
nullus homo dicit: hae tabellae te arguont, 	
quas tu attulisti. em hae te vinciri iubent. 	
{CHRYS.} Aha, Bellorophontem tuos me fecit filius: 	810
egomet tabellas tetuli ut vincirer. sine. 	
{NIC.} Propterea hoc facio, ut suadeas gnato meo 	
ut pergraecetur tecum, tervenefice. 	
{CHRYS.} O stulte, stulte, nescis nunc venire te; 	
atque in eopse adstas lapide, ut praeco praedicat. 	815
{NIC.} Responde: quis me vendit? {CHRYS.} Quem di diligunt 	
adulescens moritur, dum valet sentit sapit. 	
hunc si ullus deus amaret, plus annis decem, 	
plus iam viginti mortuom esse oportuit: 	
terrai ódium ámbulat, iam nil sapit 	820
nec sentit, tantist quantist fungus putidus. 	
{NIC.} Tun terrae me odium esse autumas? abducite hunc 	
intro atque adstringite ad columnam fortiter. 	
numquam auferes hinc aurum. {CHRYS.} Át qui iam dabis. 	
{NIC.} Dabo? {CHRYS.} Atque orabis me quidem ultro ut auferam, 	825
cum illum rescisces criminatorem meum 	
quanto in periclo et quanta in pernicie siet. 	
tum libertatem Chrysalo largibere; 	
ego adeo numquam accipiam. {NIC.} Dic, scelerum caput, 	
dic, quo in periclo est meus Mnesilochus filius? 	830
{CHRYS.} Sequere hac me, faxo iam scies. {NIC.} Quo gentium? 	
{CHRYS.} Tres unos passus. {NIC.} Vel decem. {CHRYS.} Agedum tu, Artamo, 	
forem hanc pauxillum áperi; placide, ne crepa; 	
sat est. accede huc tu. viden convivium? 	
{NIC.} Video exadvorsum Pistoclerum et Bacchidem. 	835
{CHRYS.} Qui sunt in lecto illo altero? {NIC.} Interii miser. 	
{CHRYS.} Novistine hominem? {NIC.} Novi. {CHRYS.} Dic sodes mihi, 	
bellan videtur specie mulier? {NIC.} Admodum. 	
{CHRYS.} Quid illám, meretricemne esse censes? {NIC.} Quippini? 	
{CHRYS.} Frustra es. {NIC.} Quis igitur obsecrost? {CHRYS.} Inveneris. 	840
ex me quidem hodie numquam fies certior. 	
	%IV.viii 	
{CLEOMACHVS} Meamne híc Mnesilochus, Nicobuli filius, 	842
per vim ut retineat mulierem? quae haec factiost? 	
{NIC.} Quis illést? {CHRYS.} Per tempus hic venit miles mihi. 	
{CLEOM.} Non me arbitratur militem, sed mulierem, 	845
qui me meosque non queam defendere. 	
nam neque Bellona mi umquam neque Mars creduat, 	
ni illum exanimalem faxo, si convenero, 	
nive exheredem fecero vitae suae. 	
{NIC.} Chrysale, quis ille est qui minitatur filio? 	850
{CHRYS.} Vir hic ést illius mulieris quacum accubat. 	
{NIC.} Quid, vir? {CHRYS.} Vir, inquam. {NIC.} Nuptanest illa, obsecro? 	
{CHRYS.} Scies haúd multo post. {NIC.} Oppido interii miser. 	
{CHRYS.} Quid nunc? scelestus tibi videtur Chrysalus? 	
age nunc vincito me, auscultato filio. 	855
dixin tibi ego illum invénturum te qualis sit? 	
{NIC.} Quid nunc ego faciam? {CHRYS.} Iube sis me exsolvi cito; 	
nam ní ego exsolvor, iam manufesto hominem opprimet. 	
{CLEOM.} Nihil est lucri quod me hodie facere mavelim, 	
quam illum cubantem cum illa opprimere, ambo ut necem. 	860
{CHRYS.} Audin quae loquitur? quin tu me exsolvi iubes? 	
{NIC.} Exsolvite istum. perii, pertimui miser. 	
{CLEOM.} Tum illam, quae corpus publicat volgo suom, 	
faxo se haud dicat nactam quem derideat. 	
{CHRYS.} Pacisci cum illo paulula pecunia 	865
potes. {NIC.} Pacisce ergo, obsecro, quid tibi lubet, 	
dum ne manifesto hominem opprimat neve enicet. 	
{CLEOM.} Nunc nisi ducenti Philippi redduntur mihi, 	
iam illorum ego animam amborum exsorbebo oppido. 	
{NIC.} Em illuc pacisce, si potes; perge obsecro, 	870
pacisce quid vis. {CHRYS.} Ibo et faciam sedulo. 	
quid clamas? {CLEOM.} Vbi erus tuos est? {CHRYS.} Nusquam. nescio. 	
vis tibi ducentos nummos iam promittier, 	
ut ne clamorem hic facias neu convicium? 	
{CLEOM.} Nihil est quod malim. {CHRYS.} Atque ut tibi mala multa ingeram? 	875
{CLEOM.} Tuo arbitratu. {NIC.} Vt subblanditur carnufex. 	
{CHRYS.} Pater hic Mnesilochi est; sequere, is promittet tibi. 	
tu aurum rogato; ceterum verbum sat est. 	
{NIC.} Quid fít? {CHRYS.} Ducentis Phílippis rem pepigi. {NIC.} Ah, salus 	
mea, servavisti me. quam mox dico 'dabo'? 	880
{CHRYS.} Roga hunc tu, tu promitte huic. {NIC.} Promitto, roga. 	
{CLEOM.} Ducentos nummos aureos Philippós probos 	
dabin? {CHRYS.} 'Dabuntur' inque. responde. {NIC.} Dabo. 	
{CHRYS.} Quid nunc, impure? numquid debetur tibi? 	
quid illí molestu's? quid illum morte territas? 	885
et ego te et ille mactámus infortunio. 	
si tibi est machaera, at nobis veruinast domi: 	
qua quidem te faciam, si tu me inritaveris, 	
confossiorem soricina nenia. 	
iam dudum hercle equidem sentio, suspicio 	890
quae te sollicitet: eum esse cum illa muliere. 	
{CLEOM.} Immo est quoque. {CHRYS.} Ita me Iuppiter Iuno Ceres 	
Minerva † Latona Spes Opis Virtus Venus 	
Castor Polluces Mars Mercurius Hercules 	
Summanus Sol Saturnus dique omnes ament, 	895
ut ille cum illa neque cubat neque ambulat 	
neque osculatur neque illud quod dici solet. 	
{NIC.} Vt iurat! servat me ille suis periuriis. 	
{CLEOM.} Vbi nunc Mnesilochus ergost? {CHRYS.} Rus misit pater. 	
illa autem in arcem ábiit aedem visere 	900
Minervae. nunc apertast. i, vise estne ibi. 	
{CLEOM.} Abeo ad forum igitur. {CHRYS.} Vél hercle ín malam crucem. 	
{CLEOM.} Hodie exigam aurum hoc? {CHRYS.} Exige, ac suspende te: 	
ne supplicare <hunc> censeas <tibi>, nihili homo.— 	
ille est amotus. sine me (per te, ere, opsecro 	905
deos immortales) ire huc intro ad filium. 	
{NIC.} Quid eo intro ibis? {CHRYS.} Vt eum dictis plurumis 	
castigem, cum haec sic facta ad hunc faciat modum. 	
{NIC.} Immo oro ut facias, Chrysale, et ted opsecro, 	
cave pársis in eum dicere. {CHRYS.} Etiam me mones? 	910
satin est si plura ex me audiet hodie mala, 	
quam audivit umquam Clinia ex Demetrio?— 	
{NIC.} Lippi illic oculi servos est simillimus: 	
si non est, nolis esse neque desideres; 	
si est, abstinere quin attingas non queas. 	915
nam ni illic hodie forte fortuna hic foret, 	
miles Mnesilochum cum uxore opprimeret sua 	
atque obtruncaret moechum manufestarium. 	
nunc quasi ducentis Phílippis emi filium, 	
quos dare promisi militi: quos non dabo 	920
temere etiam prius quam filium convenero. 	
numquam edepol quicquam temere credam Chrysalo; 	
verum lubet etiam mi has perlegere denuo: 	
aequomst tabellis consignatis credere.— 	
	%IV.ix 	
{CHRYSALVS} Atrídae duo fratrés cluent fecísse facinus máxumum, 	925
quom Priami patriam Pergamum divina moenitum manu 	
armis, equis, exercitu atque eximiis bellatoribus 	
mille cum numero navium decumo anno post subegerunt. 	
non pedibus termento fuit praeut égo erum expugnabo meum 	
sine classe sineque exercitu et tanto numero militum. 	930
[cepi expugnavi amanti erili filio aurum ab suo patre.] 	
nunc prius quam húc senex venit, libet lámentari dum éxeat. 	
o Troia, o patria, o Pergamum, o Priame periisti senex, 	
qui misere male mulcabere quadringéntis Philippis aureis. 	
nam ego has tabellas obsignatas consignatas quas fero 	935
non sunt tabellae, sed equos quem misere Achivi ligneum. 	
[Epiust Pistoclerus: ab eo haec sumptae; Mnesilochus Sino est 	
relictus, ellum non in busto Achilli, sed in lecto accubat; 	
Bacchidem habet secum: ille olim hábuit ignem qui signum daret, 	
hunc ipsum exurit; ego sum Vlixes, cuius consilio haec gerunt.] 	940
tum quae hic sunt scriptae litterae, hoc in equo ínsunt milites 	
armati atque animati probe. ita res successit mi usque adhuc. 	
atque hic equos non in arcem, verum in arcam faciet impetum: 	
exitium excidium exlecebra fiet hic equos hodie auro senis. 	
nostro seni huic stolido, ei profecto nomen facio ego Ilio; 	945
miles Menelaust, ego Agamemno, ídem Vlixes Lartius, 	
Mnesilochust Alexander, qui erit exitio rei patriae suae; 	
is Helenam avexit, cuia causa nunc facio obsidium Ilio. 	
nam illi ítidem Vlixem audivi, ut ego sum, fuisse et audacem et malum: 	
<ín> dolis ego prénsus sum, ille mendícans paene invéntus interiit, 	950
dum íbi exquirit fata Iliorum; adsímiliter mi hodie óptigit. 	
vínctus sum, sed dólis me exemi: item se ílle servavít dolis. 	
Ílio tria fuísse audivi fáta quae illi fórent exitio: 	
signum ex arce si periisset; alterum etiamst Troili mors; 	
tertium, cum portae Phrygiae limen superum scinderetur: 	955
paria item tria eis tribus sunt fata nostro huic Ilio. 	
nam dúdum primo ut díxeram nostró seni mendácium 	
et de hóspite et de auro ét de lembo, ibi sígnum ex arce iam abstuli. 	
iam dúo restabant fáta tunc, nec mágis id ceperam óppidum. 	
post ubi tabellas ad senem detuli, ibi occidi Troilum, 	960
cum censuit Mnesilochum cum uxore esse dudum militis. 	
[íbi vix me exsolvi: íd periclum adsímilo, Vlixem ut praédicant 	
cógnitum ab Helena esse proditum Hecubae; sed ut olim ille se 	
blanditiis exemit et persuasit sé ut amitteret, 	
ítem ego dolis me illo éxtuli e períclo et decepí senem.] 	965
post cúm magnifico mílite, urbes vérbis qui inermús capit, 	
conflixi atque hominem reppuli; dein pugnam conserui seni: 	
eum ego ádeo uno mendácio devíci, uno ictu extémpulo 	
cépi spolia. is núnc ducentos númmos Philippos míliti, 	
quos dáre se promisít, dabit. 	970
nunc álteris etiam ducentis usus est, qui dispensentur 	
Ílio capto, ut sit mulsum qui triumphent milites. 	
[sed Príamus hic multo illi praestat: non quinquaginta modo, 	
quadringéntos filios habet átque equidem omnis lectos sine probro: 	
eos égo hodie omnis contruncabo duóbus solis ictibus.] 	975
[nunc Príamo nostro si ést quis emptor, cómptionalém senem 	
vendam ego, venalem quem habeo, extemplo ubi oppidum expugnavero.] 	
sed Príamum adstantem eccum ánte portam vídeo. adibo atque adloquar. 	
{NICOBVLVS} Quóianam vox própe me sonat? {CHRYS.} O Nicobule. {NIC.} Quid fit? 	
quíd quod te misi, écquid egísti? {CHRYS.} Rógas? congredere. {NIC.} Gradior. 	980
{CHRYS.} Optumus sum oratór. ad lacrumas coégi hominem cástigando 	
maleque dictis, quae quidem quívi comminisci. {NIC.} Quid ait? {C.} Verbum 	
nullum fecit: lacrumans tacitus auscultabat quae ego loquebar; 	
tacitus conscripsit tabellas, obsignatas mi has dedit. 	
tíbi me iussit dare, sed metuo, né idem cantent quod priores. 	985
nosce signum. estne eius? {NIC.} Novi. libet perlegere has. {C.} Perlege. 	
nunc súperum limen scínditur, nunc ádest exitium Ílio, 	
turbát equos lepide lígneus. {NIC.} Chrysále, ades, dum ego has pérlego. 	
{CHRYS.} Quid mé tibi adesse opus ést? {N.} Volo, [ut quod iubeo facias] 	988a
út scias quae hic scrípta sient. 	989
{CHRYS.} Níl moror neque scíre volo. 	989a
{NIC.} Támen ades. {CHRYS.} Quid opúst? {NIC.} Taceas: 	990
quód iubeo id faciás. {CHRYS.} Adero. 	990a
{NIC.} Eúge litterás minutas. {CHRYS.} Quí quidem videát parum; 	991
vérum, qui satis vídeat, grandes sátis sunt. {NIC.} Animum advórtito igitur. 	
{CHRYS.} Nólo inquam. {NIC.} At volo ínquam. {CHRYS.} Quid opust? {NIC.} Át enim id quod te iúbeo facias. 	
{CHRYS.} Iústumst <ut> tuós tibi servos tuo árbitratu sérviat. 	
{NIC.} Hoc áge sis nunciam. {C.} Vbi lubet, recita: aúrium operam tíbi dico. 	995
{NIC.} Ceraé quidem haud parsit néque stilo; 	
sed quídquid est, pellégere certumst. 	996a
'Patér, ducentos Phílippos quaeso Chrýsalo 	997
da, si esse salvom vis me aut vitalem tibi.' 	
malum quidem hercle magnum. {CHRYS.} Tibi dico. {NIC.} Quid est? 	
{CHRYS.} Non prius salutem scripsit? {NIC.} Nusquam sentio. 	1000
{CHRYS.} Non dabis, si sapies; verum si das maxume, 	
ne ille alium gerulum quaerat, si sapiet, sibi: 	
nam ego non laturus sum, si iubeas maxume. 	
sat sic suspectus sum, cum careo noxia. 	
{NIC.} Ausculta porro, dum hoc quod scriptumst perlego. 	1005
{CHRYS.} Inde a principio iam inpudens epistula est. 	
{NIC.} 'Pudet prodire me ad te in conspectum, pater: 	
tantum flagitium te scire audivi meum, 	
quod cum peregrini cubui uxore militis.' 	
pol haud derides; nam ducentis aureis 	1010
Philippís redemi vitam ex flagitio tuam. 	
{CHRYS.} Nihil est illorum quin ego illi dixerim. 	
{NIC.} 'Stulte fecisse fateor. sed quaeso, pater, 	
ne me, in stultitia si deliqui, deseras. 	
ego animo cupido atque oculis indomitis fui; 	1015
persuasumst facere quoius me nunc facti pudet.' 	
prius té cavisse ergo quám pudere aequom fuit. 	
{CHRYS.} Eadem istaec verba dudum illi dixi omnia. 	
{NIC.} 'Quaeso ut sat habeas id, pater, quod Chrysalus 	
me obiurigavit plurumis verbis malis, 	1020
et me meliorem fecit praeceptis suis, 	
ut te ei habere gratiam aequom sit bonam.' 	
{CHRYS.} Estne istuc istic scriptum? {NIC.} Em specta, tum scies. 	
{CHRYS.} Vt qui deliquit supplex est ultro omnibus. 	
{NIC.} 'Nunc si me fas est obsecrare abs te, pater, 	1025
da mihi ducentos nummos Philippos, te obsecro.' 	
{CHRYS.} Ne unum quidem hercle, si sapis. {NIC.} Sine perlegam. 	
'ego ius iurandum verbis conceptis dedi, 	
daturum id me hodie mulieri ante vesperum, 	
prius quam á me abiret. nunc, pater, ne perierem 	1030
cura atque abduce me hinc ab hac quantum potest, 	
quam propter tantum damni feci et flagiti. 	
cave tíbi ducenti nummi dividiae fuant; 	
sescenta tanta reddam, si vivo, tibi. 	
vale atque haec cura'. quid nunc censes, Chrysale? 	1035
{CHRYS.} Nihil ego tibi hodie consili quicquam dabo, 	
neque ego haud committam ut, si quid peccatum siet, 	
fecisse dicas de mea sententia. 	
verum, ut ego opinor, sí ego in istoc sim loco, 	
dem potius aurum quam illum corrumpi sinam. 	1040
duae condiciones sunt: utram tu áccipias vide: 	
vel ut aurum perdas vel ut amator perieret. 	
ego neque te iubeo neque veto, neque suadeo. 	
{NIC.} Miseret me illius. {CHRYS.} Tuos est, non mirum facis. 	
si plus perdundum sit, periisse suaviust, 	1045
quam illud flagitium volgo dispalescere. 	
{NIC.} Ne ille edepol Ephesi multo mavellem foret, 	
dum salvos esset, quam revenisset domum. 	
quid ego istic? quod perdundumst properem perdere. 	
binos ducentos Philippos iam intus ecferam, 	1050
et militi quos dudum promisi miser 	
et istos. mane istic, iam exeo ad te, Chrysale.— 	
{CHRYS.} Fit vasta Troia, scindunt proceres Pergamum. 	
scivi ego iam dudum fore me exitio Pergamo. 	
edepol qui me esse dicat cruciatu malo 	1055
dignum, ne ego cum íllo pignus haud ausim dare; 	
tantas turbellas facio. sed crepuit foris: 	
ecfertur praeda ex Troia. taceam nunciam. 	
{NIC.} Cape hoc tibi aurum, Chrysale, i, fer filio. 	
ego ad forum autem hinc ibo, ut solvam militi. 	1060
{CHRYS.} Non equidem accipiam. proin tu quaeras qui ferat. 	
nolo ego mihi credi. {NIC.} Cape vero, odiose facis. 	
{CHRYS.} Non equidem capiam. {NIC.} At quaeso. {C.} Dico ut res se habet. 	
{NIC.} Morare. {CHRYS.} Nolo, inquam, aurum concredi mihi. 	
vel da aliquem qui servet me. {NIC.} Ohe, odiose facis. 	1065
{CHRYS.} Cedo, sí necesse est. {NIC.} Cura hoc. iam égo huc revenero.— 	
{CHRYS.} Curatum est—esse te senem miserrumum. 	
hoc est incepta efficere pulcre: bellule 	
mi evenit, ut ovans praeda onustus incederem; 	
salute nostra atque urbe capta per dolum 	1070
domum reduco íntegrum omnem exercitum. 	
sed, spectatores, vos nunc ne miremini 	
quod non triumpho: pervolgatum est, nil moror; 	
verum tamen accipientur mulso milites. 	
nunc hanc praedam omnem iam ad quaestorem deferam.— 	1075
	%IV.x 	
{PHILOXENVS} Quam mágis in pectore meó foveo quas méus filius turbás turbet, 	1076
quam se ád vitam et quos ád mores praecípitem inscitus capéssat, 	
magis cúrae est magisque adfórmido, ne is péreat neu corrúmpatur. 	
scio, fúi ego illa aetate ét feci illa omnía, sed more modésto; 	
neque plácitant mores quíbus video volgo <ín> gnatos essé parentes: 	1080
[duxi, hábui scortum, pótavi, dedi, donavi, sed enim íd raro.] 	
ego dáre me meo gnato ínstitui, ut animo óbsequium sumére possit; 	
aequom ésse puto, sed nimis nolo desídiae ei dare lúdum. 	
nunc Mnésilochum, quod mándavi, 	
viso écquid eum ad virtútem aut ad 	1084a
frugem ópera sua compúlerit, sic 	1085
ut eúm, si convenít, scio fe- 	
cisse: eóst ingenio nátus. 	
	%V.i 	
{NICOBVLVS} Quicúmque ubi ubi sunt, quí fuerunt quiqué futuri sunt pósthac 	1087
stultí, stolidi, fatuí, fungi, bardí, blenni, buccónes, 	
solús ego omnis longe ántideo 	
stultítia et moribus índoctis. 	
perií, pudet: hocine me aétatis 	1090
ludós bis factum esse índigne? 	
magis quam íd reputo, tam mágis uror 	
quae méus filius turbávit. 	
perdítus sum atque eradícatus 	
sum, omníbus exemplis éxcrucior. 	
omnía me mala conséctantur, 	
omníbus exitiis ínterii. 	
Chrysálus med hodie láceravit, 	
Chrysálus me miserum spóliavit: 	
is mé scelus auro usque áttondit 	1095
dolis dóctis indoctum, út lubitumst. 	
ita míles memorat méretricem esse 	
eam quam ílle uxorem esse áiebat, 	
omníaque ut quidque actum est memoravit, 	
eam síbi hunc annúm condúctam, 	
relicúom id auri factúm quod ego ei 	
stultíssimus homo promísissem: hoc, 	
hoc ést quo <cor> peracéscit; 	
hoc ést demum quod pércrucior, 	
me hoc aétatis ludíficari, 	1100
[immo edepol sic ludos factum] 	
canó capite atque albá barba 	
miserúm me auro esse emúnctum. 	
perii, hóc servom meum nón nauci facere ésse ausum! atque ego, si álibi 	
plus pérdiderim, minus aégre habeam minusque íd mihi damno dúcam. 	
{PHIL.} Certo híc prope me mihi néscio quis loqui vísust; sed quem vídeo? 	
hic quidémst pater Mnesilochi. {N.} Eúge, socium aerúmnae et mei mali vídeo. 	1105
Philoxéne, salve. {PHIL.} Et tu. unde ágis? {NIC.} Vnde homo miser átque infortunátus. 	
{P.} At pól ego ibi sum, esse ubi míserum hominem decet átque infortunátum. 	
{NIC.} Igitúr pari fortuna, aétate ut sumus, útimur. {PHIL.} Sic est. séd tu, 	
quíd tibist? {NIC.} Pól mihi par, idem est quód tibi. 	
{PHIL.} Númquid nam ad fílium haec aégritudo áttinet? 	1110
{NIC.} Ádmodum. {PHIL.} Idém mihi mórbus in péctorest. 	
{NIC.} Át mihi Chrýsalus óptumus homo 	
pérdidit fílium, me átque rem omném meam. 	
{PHIL.} Quíd tibi ex fílio nam, óbsecro, aegrést? {NIC.} Scies: 	
íd, perit cúm tuo: ambo aéque amicás habent. 	1115
{PHIL.} Qui scís? {NIC.} Vidi {PHIL.} Eí mihi, dísperii. 	
{NIC.} Quíd dubitamus púltare atque huc évocare ambós foras? 	
{PHIL.} Haud moror. {NIC.} Heus Bacchis, iube sis actutum aperiri fores, 	
nisi mavoltis fores et postes comminui securibus. 	
	%V.ii 	
{BACCHIS} Quis sónitu ac tumúltu tantó nominát me atque púltat aedes? 	1120
{NIC.} Ego átque hic. {BACCH.} Quid hóc est negóti nam, amábo? 	
quis hás huc ovís adegit? 	1121a
{NIC.} Ovís nos vocánt pessumaé. {SOROR} Pastor hárum 	1122
dormít, quom haec eunt síc a pecú balitántes. 	
{BACCH.} At pól nitent, haud sórdidae vidéntur ambae. 	
{SOR.} Attonsae haé quidem ámbae usque súnt. {PHIL.} Vt vidéntur 	1125
derídere nós. {NIC.} Sine suo úsque arbitrátu. 	
{BACCH.} Rerín ter in annó tu has tónsitari? 	
{SOR.} Pol hódie altera iám bis detónsa certo est. 	
{BACCH.} Vetulaé sunt, † thimiame. {SOR.} At bonás fuisse crédo. 	
{BACCH.} Vidén limulís, obsecró, ut intuéntur? 	1130
{SOR.} Ecástor sine ómni arbitrór malitia ésse. 	
{PHIL.} Merito hóc nobis fít, qui quidem húc venerímus. 	
{BACCH.} Cogántur quidem íntro. {SOR.} Haud sció quid eo opús sit, 	
quae néc lac nec lánam ullam habént. sic sine ástent. 	
exsólvere quánti fuére, omnis frúctus 	1135
iam illís decidít. non vidés, ut palántes 	
solaé liberaé 	
grasséntur? quin aetate crédo esse mútas: 	
ne bálant quidém, quom a pecú cetero ábsunt. 	1138a
stultae átque haud malaé videntur. 	1139
{SOR.} Revórtamur íntro, sorór. {NIC.} Ilico ámbae 	1140
manéte: haec ovés volunt vos. 	1140a
{SOR.} Pródigium hoc quidémst: humana nós voce appellánt oves. 	1141
{NIC.} Haec oves vobis malam rem magnam, quam debent, dabunt. 	
{BACCH.} Si quam debes, te condono: tibi habe, numquam abs te petam. 	
sed quid est quapropter nobis vos malum minitamini? 	
{PHIL.} Quia nostros agnos conclusos istic esse aiunt duos. 	1145
{NIC.} Et praeter eos agnos meus est istic clam mordax canis: 	
qui nisi nobis producuntur iam atque emittuntur foras, 	
arietes truces nos erimus, iam in vos incursabimus. 	
{B.} Soror, ést quod te volo sécreto. {S.} Eho, amábo. {N.} Quo illaec ábeunt? 	
{BACCH.} Senem illúm tibi dedo ultériorem, lepide út lenitum réddas; 	1150
ego ad húnc iratum adgrédiar, <si> possúmus nos hos intro ínlicere huc. 	
{S.} Meum pénsum ego lepide accúrabo, quamquam ódiost mortem ampléxari. 	
{B.} Facito út facias. {S.} Taceás. tu tuom facito: égo quod dixi haud mútabo. 	
{NIC.} Quid illaéc illic in cónsilio duae sécreto consúltant? 	
{PHIL.} Quid aís tu, homo? {NIC.} Quid mé vis? 	1155
{PHIL.} Pudet dícere me tibi quíddam. 	1155a
{N.} Quid est quód pudeat? {P.} Sed amíco homini tibi quód volo credere cértumst. 	1156
nihilí sum. {NIC.} Istuc iam prídem scio. sed quí nihili es? id mémora. 	
{PHIL.} Tactús sum vehementér visco; 	
cor stímulo foditur. {NIC.} Pól tibi multo 	
aequíus est coxendícem. 	
sed quíd istuc est? etsí iam ego ipsus quid sít probe scire putó me; 	1160
verum aúdire etiam ex té studeo. {PHIL.} Viden hánc? {NIC.} Video. {PHIL.} Haud mala est múlier. 	
{NIC.} Pol véro ista mala et tú nihili. {PHIL.} Quid múlta? ego amo. {NIC.} An amas? {PHIL.} ναὶ γάρ. 	
{NIC.} Tun, hómo putide, amatór istac fieri aétate audes? {PHIL.} Quí non? 	
{NIC.} Quia flágitium est. {PHIL.} Quid opúst verbis? meo fílio non sum irátus, 	
neque té tuost aequom esse íratum: si amánt, sapienter fáciunt. 	1165
{BACCH.} Sequere hác. {NIC.} Eunt eccas tándem 	
probri pérlecebrae et persuástrices. 	
quid núnc? etiam reddítis nobis 	
filiós et servom? an ego éxperior 	
tecúm vim maiorem? {PHIL.} Ábin hinc? 	
non hómo tu quidem es, qui istóc pacto tam lépidam inlepide appélles. 	
{BACCH.} Senex óptime quantumst ín terra, sine <me> hóc exorare ábs te, 	1170
ut istúc delictum désistas tanto ópere ire oppugnátum. 	
{NIC.} Ni abeás, quamquam tu bélla es, 	
malum tíbi magnum dabo iám. {BACCH.} Patiar, 	
non métuo, ne quid míhi doleat 	
quod férias. {NIC.} Vt blandíloquast! 	
ei míhi, metuo. {SOR.} Hic magis tránquillust. 	
{BACCH.} I hac mécum intro atque ibi, sí quid vis, 	1175
filiúm concastigáto. 	
{N.} Abin á me, scelus? {B.} Sine, méa pietas, te exorem. {N.} Exores tú me? 	
{S.} Ego quídem ab hoc certe exórabo. {P.} Immo ego te óro, ut me intro abdúcas. 	
{SOR.} Lepidúm te. {PHIL.} At scin quo pácto me ad te intro ábducas? {SOR.} Mecum út sis. 	
{PHIL.} Omnía quae cupio cómmemoras. 	
{NIC.} Vidi égo nequam homines, vérum te 	
nemínem deteriorem. {PHIL.} Íta sum. 	1180
{BACCH.} I hac mécum intro, ubi tibi sít lepide victíbus, vino atque unguéntis. 	
{NIC.} Satis, sátis iam vostrist cónvivi: 	
me níl paenitet ut sim ácceptus: 	
quadringéntis Philippis fílius me et 	
Chrysálus circumduxérunt. 	
quem quídem ego ut non excrúciem, 	
altérum tantum auri nón meream. 	
{BACCH.} Quid tándem, si dimídium auri 	1185
reddítur, in hac mecum íntro? atque ut 	
eis délicta ignoscás. {PHIL.} Faciet. 	
{NIC.} Minime, nolo. nil móror, sine sic. 	
malo íllos ulcisci ámbo. 	
{PHIL.} Etiám tu, homo nihili? quód di dant boni cáve culpa tua amissis: 	
dimídium auri datur: áccipias, potésque et scortum accúmbas. 	
{NIC.} Egon úbi filius corrúmpatur meus, íbi potem? {PHIL.} Potandumst. 	1190
{NIC.} Age iam, íd ut ut est, étsi est dédecori, patiár, facere inducam ánimum: 	
egon, cum haéc cum illo accubet, ínspectem? {BACCH.} Immo equidém pol tecum accúmbam, 	
te amábo et te amplexábor. 	1192a
{NIC.} Caput prúrit, perii, víx negito. 	1193
{BACCH.} Non tíbi venit in mentém, amabo, 	
si dúm vivas tibi béne facias 	
tam pól id quidem esse haud perlónginquom, 	1195
neque, si hóc hodie amissís, post in 	
morte éventurum esse úmquam? 	1195a
{N.} Quid agó? {P.} Quid agas? rogitás etiam? {N.} Libet ét metuo. {B.} Quid métuis? 	1196
{NIC.} Ne obnóxius filio sim ét servo. {BACCH.} Mel méum, amabo, etsi haec fíunt, 	
tuost: únde illum sumére censes, nisi quód tute illi déderis? 	
hanc véniam illis sine te éxorem. {NIC.} Vt terebrát! satin offirmátum 	
quod míhi erat, id me exórat? 	1200
tua sum ópera et propter te ímprobior. {BACCH.} Nemínis quam mea mavéllem. 	
satin égo istuc habeo fírmatum? {NIC.} Quod sémel dixi haud mutábo. 	
{BACCH.} It diés, ite intro accúbitum, 	
filií vos exspectánt intus. {NIC.} Quam quídem actutum emoriámur. 	
{S.} Vespér hic est, sequimini. {N.} Dúcite nos quo lúbet tamquam quidem addíctos. 	1205
{BACCH.} Lepide ípsi hi sunt captí, suis qui filiís fecere insídias. 	
{GREX} Hí senes nisi fuíssent nihili iam índe ab adulescéntia, 	
non hodie hoc tantum flagitium facerent canis capitibus; 	
neque adeo haec faceremus, ni antehac vidissemus fieri, 	
ut apud lenones rivales filiis fierent patres. 	1210
spectatores, vos valere volumus et clare adplaudere. 	

	@Titus Maccius Plautus	Captivi	verse
	%CAPTIVI 	
	%PROLOGVS 	
Hos quos videtis stare hic captivos duos, 	1
†illi qui astant, hi stant ambo, non sedent; 	
hoc vos mihi testes estis me verum loqui. 	
senex qui hic habitat Hegio est huius pater. 	
sed is quo pacto serviat suo sibi patri, 	5
id ego hic apud vos proloquar, si operam datis. 	
seni huic fuerunt filii nati duo; 	
alterum quadrimum puerum servos surpuit 	
eumque hínc profugiens vendidit in Alide 	
patri huius. iam hoc tenetis? * optume est. 	10
negát hercle ille ultimus. accedito. 	
si non ubi sedeas locus est, est ubi ambules, 	
quando histrionem cogis mendicarier. 	
ego me tua causa, ne erres, non rupturus sum. 	
vos qui potestis ope vestra censerier, 	15
accipite relicuom: alieno uti nil moror. 	
fugitivos ille, ut dixeram ante, huius patri 	
domo quém profugiens dominum abstulerat vendidit. 	
is postquam hunc emit, dedit eum huic gnato suo 	
peculiarem, quia quasi una aetas erat. 	20
hic nunc domi sérvit suo patri, nec scit pater; 	
enim véro di nos quasi pilas homines habent. 	
rationem habetis, quo modo unum amiserit. 	
postquam belligerant Aetoli cum Aleis, 	
ut fit in bello, capitur alter filius: 	25
medicus Menarchus emit ibidem in Alide. 	
coepit captivos commercari hic Aleos, 	
si quem reperire possit qui mutet suom, 	
illum captivom: hunc suom esse nescit, qui domist. 	
et quoniam heri indaudivit, de summo loco 	30
summoque genere captum esse equitem Aleum, 	
nil pretio parsit, filio dum parceret: 	
reconciliare ut facilius posset domum, 	
emít hosce e praeda ambos de quaestoribus. 	
hisce autem inter sese hunc confinxerunt dolum, 	35
quo pacto hic servos suom erum hinc amittat domum. 	
itaque inter se commutant vestem et nomina; 	
illic vocatur Philocrates, hic Tyndarus: 	
huius íllic, hic illius hodie fert imaginem. 	
et hic hódie expediet hanc docte fallaciam, 	40
et suom erum faciet libertatis compotem, 	
eodemque pacto fratrem servabit suom 	
reducemque faciet liberum in patriam ad patrem, 	
imprudens: itidem ut saepe iam in multis locis 	
plus insciens quis fecit quam prudens boni. 	45
sed inscientes sua sibi fallacia 	
ita compararunt et confinxerunt dolum 	
itaque hi commenti, de sua sententia 	
ut in sérvitute hic ad suom maneat patrem: 	
ita nunc ignorans suo sibi servit patri; 	50
homunculi quanti sunt, quom recogito! 	
haec res agetur nobis, vobis fabula. 	
sed etiam est, paucis vos quod monitos voluerim. 	
profecto expediet fabulae huic operam dare. 	
non pertractate facta est neque item ut ceterae: 	55
neque spurcidici insunt versus, immemorabiles; 	
hic neque periurus leno est nec meretrix mala 	
neque miles gloriosus; ne vereamini, 	
quia bellum Aetolis esse dixi cum Aleis: 	
foris íllic extra scaenam fient proelia. 	60
nam hoc paene iniquomst, comico choragio 	
conari desubito agere nos tragoediam. 	
proin si quis pugnam expectat, litis contrahat: 	
valentiorem nactus adversarium 	
si erit, ego faciam ut pugnam inspectet non bonam, 	65
adeo ut spectare postea omnis oderit. 	
abeo. valete, iudices iustissimi 	
domi duellique duellatores optumi. 	
	%I.i 	
{ERGASILVS} Iuventus nomen indidit Scorto mihi, 	69
eo quía invocatus soleo esse in convivio. 	70
scio absúrde dictum hoc derisores dicere, 	
at ego aio recte. nam scortum in convivio 	
sibi amator, talos quom iacit, scortum invocat. 	
estne invocatum an non <est? est> planissume; 	
verum hercle vero nos parasiti planius, 	75
quos numquam quisquam neque vocat neque invocat. 	
quasi mures semper edimus alienum cibum; 	
ubi res prolatae sunt, quom rus homines eunt, 	
simul prolatae res sunt nostris dentibus. 	
quasi, cum caletur, cocleae in occulto latent, 	80
suo sibi suco vivont, ros si non cadit, 	
item parasiti rebus prolatis latent 	
in occúlto miseri, victitant suco suo, 	
dum ruri rurant homines quos ligurriant. 	
prolatis rebus parasiti venatici 	85
sumus, quando res redierunt, molossici 	
odiosicique et multum incommodestici. 	
et hic quidem hercle, nisi qui colaphos perpeti 	
potest parasitus frangique aulas in caput, 	
[vel] ire extra portam Trigeminam ad saccum licet. 	90
quod mihi ne eveniat, non nullum periculum est. 	
nam postquam meus rex est potitus hostium— 	
ita nunc belligerant Aetoli cum Aleis; 	
nam Aetolia haec est, illic est captus in Alide, 	
Philopolemus, huius Hegionis filius 	95
senis, qui hic habitat, quae aedes lamentariae 	
mihi sunt, quas quotienscumque conspicio fleo; 	
nunc hic occepit quaestum hunc fili gratia 	
inhonestum et maxime alienum ingenio suo: 	
homines captivos commercatur, si queat 	100
aliquem invenire, suom qui mutet filium. 	
quod quidem ego nimis quam cupio * ut impetret; 	
nam ni illum recipit, nihil est quo me recipiam. 	
<nam> nulla est spes iuventútis, sese omnis amant; 	
ille démum antiquis est adulescens moribus, 	105
cuius númquam voltum tranquillavi gratiis. 	
condigne pater est eius moratus moribus. 	
nunc ad eum pergam. sed aperitur ostium, 	
unde sáturitate saepe ego exii ebrius. 	
	%I.ii 	
{HEGIO} Advorte animum sis tu: istos captivos duos, 	110
heri quos emi de praeda a quaestoribus, 	
eis indito catenas singularias 	
istas, maiores, quibus sunt iuncti, demito; 	
sinito ambulare, si foris si intus volent, 	
sed uti adserventur magna diligentia. 	115
liber captivos avis ferae consimilis est: 	
semel fugiendi si data est occasio, 	
satis est, numquam postilla possis prendere. 	
{LORARIVS} Omnes profecto liberi lubentius 	
sumus quám servimus. {HEG.} Non videre ita tu quidem. 	120
{LOR.} Si non est quod dem, mene vis dem ipse—in pedes? 	
{HEG.} Si dederis, erit extemplo mihi quod dem tibi. 	
{LOR.} Avis mé ferae consimilem faciam, ut praedicas. 	
{HEG.} Ita ut dícis: nam si faxis, te in caveam dabo. 	
sed satis verborumst. cura quae iussi atque abi. 	125
ego ibo ad fratrem ad alios captivos meos, 	
visam ne nocte hac quippiam turbaverint. 	
inde mé continuo recipiam rursum domum. 	
{ERG.} Aegre est mi, hunc facere quaestum carcerarium 	
propter sui gnati miseriam miserum senem. 	130
sed si ullo pacto ille huc conciliari potest, 	
vel carnificinam hunc facere possum perpeti. 	
{HEG.} Quis hic lóquitur? {ERG.} Ego, qui tuo maerore maceror, 	
macesco, consenesco et tabesco miser; 	
ossa atque pellis sum miser a macritudine; 	135
neque umquam quicquam me iuvat quod edo domi: 	
foris aliquantillum etiam quod gusto, id beat. 	
{HEG.} Ergasile, salve. {ERG.} Di te bene ament, Hegio. 	
{HEG.} Ne fle. {ERG.} Egone illum non fleam? égon non defleam 	
Talem adulescentem? {HEG.} Semper sensi, filio 	140
meo te ésse amicum, et illum intellexi tibi. 	
{ERG.} Tum denique homines nostra intellegimus bona, 	
quom quae in potestate habuimus, ea amisimus. 	
ego, postquam gnatus tuos potitust hostium, 	
expertus quanti fuerit nunc desidero. 	145
{HEG.} Alienus cum eius incommodum tam aegre feras, 	
quid me patrem par facerest, cui ille est unicus? 	
{ERG.} Alienus ego? alienus illi? aha, Hegio, 	
numquam istuc dixis neque animum induxis tuom; 	
tibi ille únicust, mi etiam unico magis unicus. 	150
{HEG.} Laudo, malum cum amici tuom ducis malum. 	
nunc habe bonum animum. {ERG.} Eheu, huic illud dolet, 	
quia nunc remissus est edendi exercitus. 	
{HEG.} Nullumne interea nactu's, qui posset tibi 	
remissum quem dixti imperare exercitum? 	155
{ERG.} Quid credis? fugitant omnes hanc provinciam, 	
quoi optigerat postquam captust Philopolemus tuos. 	
{HEG.} Non pol mirandum est fugitare hanc provinciam. 	
multis et multigeneribus opus est tibi 	
militibus: primumdum opus est Pistorensibus; 	160
eorum sunt aliquot genera Pistorensium: 	
opus Pániceis est, opus Placentinis quoque; 	
opus Turdetanis, opust Ficedulensibus; 	
iam maritumi omnes milites opus sunt tibi. 	
{ERG.} Vt saepe summa ingenia in occulto latent; 	165
hic qualis imperator nunc privatus est. 	
{HEG.} Habe modo bonum animum, nam illum confido domum 	
in his diebus me reconciliassere. 	
nam eccum hic captivom adulescentem <intus> Aleum, 	
prognatum genere summo et summis ditiis: 	170
hoc illum me mutare confido pote. 	
{ERG.} Ita di deaeque faxint. sed num quo foras 	
vocatus <es> ad cenam? {HEG.} Nusquam, quod sciam. 	
sed quid tu id quaeris? {ERG.} Quia mi est natalis dies; 	
propterea te vocari ad te ad cenam volo. 	175
{HEG.} Facete dictum. sed si pauxillo potes 	
contentus esse. {ERG.} Ne perpauxillum modo, 	
nam istoc me assiduo victu delecto domi; 	
age sis, roga emptum: nisi qui meliorem adferet 	
quae mi atque amicis placeat condicio magis, 	180
quasi fundum vendam, meis me addicam legibus. 	
{HEG.} Profundum vendis tu quidem, haud fundum, mihi. 	
sed si venturu's, temperi. {ERG.} Em, vel iam otium est. 	
{HEG.} I modo, venare leporem: nunc irim tenes; 	
nam meus scruposam victus commetat viam. 	185
{ERG.} Numquam istoc vinces me, Hegio, ne postules: 	
cum calceatis dentibus veniam tamen. 	
{HEG.} Asper meus victus sane est. {ERG.} Sentisne essitas? 	
{HEG.} Terrestris cena est. {ERG.} Sus terrestris bestia est. 	
{HEG.} Multis holeribus. {ERG.} Curato aegrotos domi. 	190
numquid vis? {HEG.} Venias temperi. {ERG.} Memorem mones.— 	
{HEG.} Ibo intro atque intus subducam ratiunculam, 	
quantillum argenti mi ápud trapezitam siet. 	
ad fratrem, quo ire dixeram, mox ivero.— 	
	%II.i 	
{LORARII} Si di ímmortales íd voluerunt, vós hanc aerumnam éxsequi, 	195
decét id pati animo aéquo: si id faciétis, levior lábos erit. 	
domi fuístis, credo, líberi: 	
nunc servitus si evenit, ei vos morigerari mos bonust 	
et erili imperio eamque ingeniis vostris lenem reddere. 	
indigna digna habenda sunt, erus quae facit. 	200
{CAPTIVI} Oh oh oh. 	200a
{LOR.} Éiulatione haud opus est, oculis haud lacrimantibus: 	201
in ré mala animo sí bono utare, ádiuvat. 	
{TYNDARVS} At nós pudet, quia cúm catenis súmus. {LOR.} At pigeat póstea 	
nostrum erum, si vos éximat vínculis, 	
aút solutós sinat, quós argento émerit. 	205
{TYND.} Quid a nóbis metuit? scímus nos 	
nóstrum officiúm quod est, sí solutós sinat. 	
{LOR.} Át fugam fíngitis: séntio quam rem ágitis. 	
{PHILOCRATES} Nós fugiamus? quó fugiamus? {L.} In patriam. {P.} Apage, haud nós id deceat, 	
fúgitivos imitári. {LOR.} Immo edepol, si érit occasio, haúd dehortor. 	210
{TYND.} Únum exoráre vos sínite nos. {LOR.} Quídnam id est? 	
{TYND.} Út sine hisce arbitris 	
átque vobis nobis détis lócum loquendi. 	
{LOR.} Fíat. abscédite hinc: nós concedámus huc. 	
séd brevem orátionem íncipisse. 	215
{TYND.} Em istúc mihi certum erat. cóncede huc. 	215a
{LOR.} Abíte ab ístis. {TYND.} Obnóxii ámbo 	216
vóbis sumus própter hanc rém, quom quae vólumus nos 	
copia est † ea facitis nos compotes. 	
{PHIL.} Sécede huc núnciam, sí videtúr, procul, 	
ne arbitri dicta nostra arbitrari queant 	220
neu permanet palam haec nostra fallacia. 	
nam doli non doli sunt, nisi astu colas, 	
sed malum maxumum, si id palam provenit. 	
nam sí erus mihi es tu átque ego me túom esse servom assímulo, 	
tamen víso opust, cauto est opus, ut hoc sóbrie sineque árbitris 	225
accúrate agátur, docte ét diligénter; 	
tanta íncepta rés est: haud sómniculóse hoc 	
agéndum est. {TYND.} Ero út me volés esse. {PHIL.} Spéro. 	
{TYND.} Nam tú nunc vidés pro tuó caro cápite 	
carum ófferre <mé> meum capút vilitáti. 	230
{PHIL.} Scio. {TYND.} At scíre memento, quándo id quód voles habébis; 	
nam fére maxima pars mórem hunc hominés habent: quod síbi volunt, 	
dum id ímpetrant, boní sunt; 	
sed íd ubi iam penes sése habent, 	
éx bonis péssimi et fraúdulentíssimi 	235
fíunt: nunc út mihi té volo esse aútumo. 	
[quód tibi suádeam, suádeam meó patri.] 	
{PHIL.} Pól ego si te aúdeam, meúm patrem nóminem: 	
nám secundúm patrem tu és pater próximus. 	
{TYND.} Aúdio. {PHIL.} Et proptérea saepiús te uti memíneris moneo: 	240
non ego erus tibi, sed servos sum; nunc obsecro te hoc unum— 	
quoniam nobis di immortales animum ostenderunt suom, 	
ut qui erum me tibi fuisse atque esse conservom velint, 	
quom antehac pro iure imperitabam meo, nunc te oro per precem— 	
per fortunam incertam et per mei te erga bonitatem patris, 	245
perque consérvitium commune, quód hostica evenit manu, 	
ne me secus honore honestes quam quom servibas mihi, 	
atque ut qui fueris et qui nunc sis meminisse ut memineris. 	
{TYND.} Scio quidem me te esse nunc et te esse me. {PHIL.} Em istuc si potes 	
memoriter meminisse, inest spes nobis ín hac astutia. 	250
	%II.ii 	
{HEGIO} Iam ego revertar intro, si ex his quae volo exquisivero. 	251
ubi sunt isti quos ante aedis iussi huc produci foras? 	
{PHIL.} Edepol tibi ne in quaestione essemus cautum intellego, 	
ita vinclis custodiisque circum moeniti sumus. 	
{HEG.} Qui cavet ne decipiatur, vix cavet, cum etiam cavet; 	255
etiam cum cavisse ratus est, saepe is cautor captus est. 	
an vero non iusta causa est, ut vos servem sedulo, 	
quos tam grandi sim mercatus praesenti pecunia? 	
{PHIL.} Neque pol tibi nos, quia nos servas, aequomst vitio vortere, 	
neque te nobis, sí abeamus hinc, si fuat occasio. 	260
{HEG.} Vt vos hic, itidem illic apud vos meus servatur filius. 	
{PHIL.} Captus est? {HEG.} Ita. {PHIL.} Non igitur nos soli ignavi fuimus. 	
{HEG.} Secede huc. nam sunt quae éx te solo scitari volo. 	
quarum rerum te falsilocum mi esse nolo. {PHIL.} Non ero 	
quod sciam. si quid nescibo, id nescium tradam tibi. 	265
{TYND.} Nunc senex est in tostrina, nunc iam cultros attinet. 	
ne id quidem, involucrum inicere, voluit, vestem ut ne inquinet. 	
sed utrum strictimne adtonsurum dicam esse an per pectinem, 	
nescio; verum, si frugist, usque admutilabit probe. 	
{HEG.} Quid tu? servosne esse an liber mavelis, memora mihi. 	270
{PHIL.} Proxumum quod sit bono quodque a malo longissume, 	
id volo; quamquam non multum fuit molesta servitus, 	
nec mihi secus erat quam si essem familiaris filius. 	
{TYND.} Eugepae, Thalem talento non emam Milesium, 	
nam ad sapientiam huius * nimius nugator fuit. 	275
ut facete orationem ad servitutem contulit. 	
{HEG.} Quo de genere natust illic Philocrates? {PHIL.} Polyplusio: 	
quod genus illi est unum pollens atque honoratissumum. 	
{H.} Quid ipsus hic? quo honore est illic? {P.} Summo, atque ab summis viris. 	
{HEG.} [Tum igitur ei cum in Aleis tanta gratia est, ut praedicas,] 	280
quid divitiae, suntne opimae? {PHIL.} Vnde excoquat sebum senex. 	
{HEG.} Quid pater, vivitne? {PHIL.} Vivom, cum inde abimus, liquimus; 	
nunc vivat<ne> necne, id Orcum scire oportet scilicet. 	
{TYND.} Salva res est, philosophatur quoque iam, non mendax modo est. 	
{HEG.} Quid erat ei nomen? {PHIL.} Thensaurochrysonicochrysides. 	285
{HEG.} Videlicet propter divitias inditum id nomen quasi est. 	
{PHIL.} Immo edepol propter avaritiam ipsius atque audaciam. 	
[nam ille quidem Theodoromedes fuit germano nomine.] 	
{HEG.} Quid tu ais? tenaxne pater est eius? {PHIL.} Immo edepol pertinax; 	
quin etiam ut magis nóscas: Genio suo ubi quando sacruficat, 	290
ad rem divinam quibus est opus, Samiis vasis utitur, 	
ne ipse Genius surripiat: proinde aliis ut credat vide. 	
{HEG.} Sequere hac me igitur. eadem ego ex hoc quae volo exquaesivero. 	
Philocrates, hic fecit, hominem frugi ut facere oportuit. 	
nám ego ex hoc quo genere gnatus sis scio, hic fassust mihi; 	295
haec tu eadem si confiteri vis, tua <ex> re feceris: 	
quae tamen scio scire me ex hoc. {TYND.} Fecit officium hic suom, 	
cum tibi est confessus verum, quam<quam> volui sedulo 	
meam nobilitatem occultare et genus et divitias meas, 	
Hegio; nunc quando patriam et libertatem perdidi, 	300
non ego istúnc me potius quam te metuere aequom censeo. 	
vis hostilis cum istoc fecit meas opes aequabiles; 	
memini, cum dicto haud audebat: facto nunc laedat licet. 	
sed viden? fortuna humana fingit artatque ut lubet: 	
me, qui liber fueram, servom fecit, e summo infimum; 	305
qui imperare insueram, nunc alterius imperio obsequor. 	
et quidem si, proinde ut ipse fui imperator familiae, 	
habeam dominum, non verear ne iniuste aut graviter mi imperet. 	
Hegio, hoc te monitum, nisi forte ipse non vis, voluerim. 	
{HEG.} Loquere audacter. {TYND.} Tam ego fui ante liber quam gnatus tuos, 	310
tam mihi quam illi libertatem hostilis eripuit manus, 	
tam ille apud nos servit, quam ego nunc hic apud te servio. 	
est profecto deus, qui quae nos gerimus auditque et videt: 	
is, uti tu me hic habueris, proinde illum illic curaverit; 	
bene merenti bene profuerit, male merenti par erit. 	315
quam tu filium tuom, tam páter me meus desiderat. 	
{HEG.} Memini ego istuc. sed faterin eadem quae hic fassust mihi? 	
{TYND.} Ego patri meo esse fateor summas divitias domi 	
meque summo genere gnatum. sed te optestor, Hegio, 	
ne tuom animum avariorem faxint divitiae meae: 	320
ne patri, tam étsi sum unicus, decere videatur magis, 	
me saturum servire apud te sumptu et vestitu tuo 	
potius quam illi, ubi minime honestumst, mendicantem vivere. 	
{HEG.} [Ego virtute deum et maiorum nostrum dives sum satis.] 	
non ego ómnino lucrum omne esse utile homini existimo: 	325
scio ego, multos iam lucrum lutulentos homines reddidit; 	
est etiam ubi profecto damnum praestet facere quam lucrum. 	
odi ego aurum: multa multis saepe suasit perperam. 	
nunc hoc animum advorte, ut ea quae sentio pariter scias. 	
filius meus illic apud vos servit captus Alide: 	330
eum si reddis mihi, praeterea únum nummum ne duis; 	
et te et hunc amittam hinc. alio pacto abire non potes. 	
{TYND.} Optumum atque aequissumum oras optumusque hominum es homo. 	
sed is privatam servitutem servit illi an publicam? 	
{HEG.} Privatam medici Menarchi. {TYND.} Pol is quidem huius est cliens. 	335
tam hoc quidem tibi in proclivi quam imber est quando pluit. 	
{HEG.} Fac is homo ut redimatur. {TYND.} Faciam. sed te id oro, Hegio— 	
{HEG.} Quid vis, dum ab re ne quid ores, faciam. {TYND.} Ausculta, tum scies. 	
ego me amitti, donicum ille huc redierit, non postulo. 	
verum quaeso ut aestumatum hunc mihi des, quem mittam ad patrem, 	340
ut is homo redimatur illi. {HEG.} Immo alium potius misero 	
hinc, ubi erunt indutiae, illuc, tuom qui conveniat patrem, 	
qui tua quae tu iusseris mandata ita út velis perferat. 	
{TYND.} At nihil est ignotum ad illum mittere: operam luseris. 	
hunc mitte, hic transactum reddet omne, si illuc venerit. 	345
nec quemquam fideliorem neque cui plus credat potes 	
mittere ad eum nec qui magis sit servos ex sententia, 	
neque adeo cui suom concredat filium hodie audacius. 	
ne vereare, meo periclo húius ego experiar fidem, 	
fretus ingenio eius, quod me ésse scit erga se benevolum. 	350
{HEG.} Mittam equidem istunc aestumatum tua fide, si vis. {TYND.} Volo; 	
quam citissime potest, tam hoc cedere ad factum volo. 	
{HEG.} Num quae causa est quin, si ille huc non redeat, viginti minas 	
mihi des pro illo? {TYND.} Optuma immo. {HEG.} Solvite istum nunciam, 	
atque utrumque. {TYND.} Di tibi omnis omnia optata offerant, 	355
cum me tanto honore honestas cumque ex vinclis eximis. 	
hoc quidem haud molestumst, iam quod collus collari caret. 	
{HEG.} Quod bonis bene fit beneficium, gratia ea gravida est bonis. 	
nunc tu illum si illo es missurus, dice monstra praecipe 	
quae ad patrem vis nuntiari. vin vocem huc ad te? {TYND.} Voca. 	360
	%II.iii 	
{HEG.} Quae res bene vortat mihi meoque filio 	361
vobisque, volt te novos erus operam dare 	
tuo veteri domino, quod is velit, fideliter. 	
nam ego te aestumatum huíc dedi viginti minis, 	
hic autem té ait mittere hinc velle ad patrem, 	365
meum ut illic redimat filium, mutatio 	
inter me atque illum ut nostris fiat filiis. 	
{PHIL.} Vtroque vorsum rectumst ingenium meum, 	
ad te atque ad illum; pro rota me uti licet: 	
vel ego huc vel illuc vortar, quo imperabitis. 	370
{HEG.} Tute tibi tuopte ingenio prodes plurumum, 	
cum servitutem íta fers ut ferri decet. 	
sequere. em tibi hominem. {TYND.} Gratiám habeo tibi, 	
quom copiam istam mi et potestatem facis, 	
ut ego ad parentes hunc remittam nuntium, 	375
qui me quid rerum hic agitem et quid fieri velim 	
patri meo, ordine omnem rem, illuc perferat. 	
nunc ita convenit inter me atque hunc, Tyndare, 	
ut te aestumatum in Alidem mittam ad patrem, 	
si non rebitas huc, ut viginti minas 	380
dem pro te. {PHIL.} Recte convenisse sentio. 	
nam pater expectat aut me aut aliquem nuntium, 	
qui hinc ad se veniat. {TYND.} Ergo animum advortas volo 	
quae nuntiare hinc te volo in patriam ad patrem. 	
{PHIL.} Phílocrates, ut adhuc locorum feci, faciam sedulo, 	385
ut potissimum quod in rem recte conducat tuam, 	
id petam idque persequar corde et animo atque viribus. 	
{TYND.} Facis ita ut te facere oportet. nunc animum advortas volo: 	
omnium primum salutem dicito matri et patri 	
et cognatis et si quem alium benevolentem videris; 	390
me hic valere et servitutem servire huic homini optumo, 	
qui me honore honestiorem semper fecit et facit. 	
{PHIL.} Istuc ne praecipias, facile memoria memini tamen. 	
{TYND.} Nam equidem, nisi quod custodem habeo, liberum me esse arbitror. 	
dicito patri, quo pacto mihi cum hoc convenerit 	395
de huius filio. {PHIL.} Quae memini, mora mera est monerier. 	
{TYND.} Vt eum redimat et remittat nostrum huc amborum vicem. 	
{PHIL.} Meminero. {H.} At quamprimum pote: istuc in rem utriquest maxime. 	
{PHIL.} Non tuom tu magis videre quam ille suom gnatum cupit. 	
{HEG.} Meus mihi, suos cuique est carus. {PHIL.} Numquid aliud vis patri 	400
nuntiari? {TYND.} Me hic valere et (tute audacter dicito, 	
Tyndare) inter nos fuisse ingenio haud discordabili, 	
neque te commeruisse culpam (neque me adversatum tibi) 	
beneque ero gessisse morem in tantis aerumnis tamen; 	
neque med umquam deseruisse te neque factis neque fide, 	405
rebus in dubiis egenis. haec pater quando sciet, 	
Tyndare, ut fueris animatus erga suom gnatum atque se, 	
numquam erit tam avarus, quin te gratiis emittat manu † 	
et mea opera, si hinc rebito, faciam ut faciat facilius. 	
nam tua opera et comitate et virtute et sapientia 	410
fecisti ut redire liceat ad parentis denuo, 	
cúm apud hunc confessus es et genus et divitias meas: 	
quo pacto emisisti e vinclis tuom erum tua sapientia. 	
{PHIL.} Feci ego ista út commemoras, et te meminisse id gratum est mihi. 	
merito tibi ea evenerunt a me; nam nunc, Philocrates, 	415
sí ego item memorem quae me erga multa fecisti bene, 	
nox diem adimat; nam quasi servos meus esses, nihilo setius 	
<tu> mihi obsequiosus semper fuisti. {HEG.} Di vostram fidem, 	
hominum ingenium liberale. ut lacrumas excutiunt mihi. 	
videas corde amare inter se. quantis <lautus> laudibus 	420
suom erum servos collaudavit. {TYND.} Pól istic me haud centesimam 	
partem laudat quam ipse meritust ut laudetur laudibus. 	
{HEG.} Ergo cum optume fecisti, nunc adest occasio 	
bene facta cumulare, ut erga hunc rem geras fideliter. 	
{PHIL.} Magis non factum possum velle, quam opera experiar persequi; 	425
id ut scias, Iovem supremum testem laudo, Hegio, 	
me infidelem non futurum Philocrati. {HEG.} Probus es homo. 	
{PHIL.} Nec me secus umquam ei facturum quicquam quam memet mihi. 	
{TYND.} Istaec dicta te experiri et operis et factis volo; 	
et, quo minus dixi quam volui de te, animum advortas volo, 	430
atque horunc verborum causa caveto mi iratus fuas; 	
sed, te quaeso, cogitato hinc mea fide mitti domum 	
te aestimatum, et méam esse vitam hic pro te positam pignori, 	
ne tu me ignores, quom extemplo meo é conspectu abscesseris, 	
quom me servom in servitute pro ted hic reliqueris, 	435
tuque te pro libero esse ducas, pignus deseras 	
neque des operam pro me ut huius reducem facias filium; 	
[scito te hinc minis viginti aéstumatum mittier.] 	
fac fidelis sis fideli, cave fidem fluxam geras: 	
nam pater, scio, faciet quae illum facere oportet omnia; 	440
serva tibi in perpetuom amicum me, atque hunc inventum inveni. 	
haec per dexteram tuam te dextera retinens manu 	
opsecro, infidelior mihi ne fuas quam ego sum tibi. 	
tu hóc age. tu mihí erus nunc es, tu patronus, tu pater, 	
tibi commendo spes opesque meas. {PHIL.} Mandavisti satis. 	445
satin habes, mandata quae sunt facta si refero? {TYND.} Satis. 	
{PHIL.} Et tua et tua huc ornatus reveniam ex sententia. 	
numquid aliud? {TYND.} Vt quam primum possis redeas. {PHIL.} Res monet. 	
{HEG.} Sequere me, viaticum ut dem á trapezita tibi, 	
eadem opera a praetore sumam syngraphum. {TYND.} Quem syngraphum? 	450
{HEG.} Quem hic ferat secum ad legionem, hinc ire huic ut liceat domum. 	
tu intro abi. {T.} Bene ambulato.—{P.} Bene vale. {H.} Edepol rem meam 	
constabilivi, quom illos emi de praeda a quaestoribus; 	
expedivi ex servitute filium, si dis placet. 	
at etiam dubitavi, hos homines emerem an non emerem, diu. 	455
servate istum sultis intus, servi, ne quoquam pedem 	
ecferat sine custodela. <iam> ego apparebo domi; 	
ad fratrem modo captivos alios inviso meos, 	
eadem percontabor, ecquis hunc ádulescentem noverit. 	
sequere tu, te ut amittam; ei rei primum praevorti volo.— 	460
	%III.i 	
{ERGASILVS} Míser homo est, qui ipse sibi quod edit quaerit et id aegre invenit, 	461
sed ille est miserior, qui et aegre quaerit et nihil invenit; 	
ille miserrimust, qui cum esse cupit, <tum> quod edit non habet. 	
nam hercle ego huic die, si liceat, oculos effodiam libens, 	
ita malignitate oneravit omnis mortalis mihi; 	465
neque ieiuniosiorem neque magis ecfertum fame 	
vidi nec quoi minus procedat quidquid facere occeperit, 	
ita venter gutturque resident esurialis ferias. 	
ilicet parasiticae arti maximam malam crucem, 	
ita iuventus iam ridiculos inopesque ab se segregat. 	470
nil morantur iam Lacones unisubselli viros, 	
plagipatidas, quibus sunt verba sine penu et pecunia: 	
eos requirunt, qui libenter, quom ederint, reddant domi; 	
ipsi obsonant, quae parasitorum ante erat provincia, 	
ipsi de foro tam aperto capite ad lenones eunt 	475
quam in tribú aperto capite sontes condemnant reos; 	
neque ridiculos iam terrunci faciunt, sese omnes amant. 	
nám uti dudum hinc abii, accessi ad adulescentes in foro. 	
'salvete' inquam. 'quo imus una' ínquam 'ad prandium?' atque illi tacent. 	
'quis ait "hoc" aut quis profitetur?' inquam. quasi muti silent, 	480
neque me rident. 'ubi cenamus?' inquam. átque illi abnuont. 	
dico unum ridiculum dictum de dictis melioribus, 	
quibus solebam menstruales epulas ante adipiscier: 	
nemo ridet; scivi extemplo rem de compecto geri; 	
ne canem quidem irritatam voluit quisquam imitarier, 	485
saltem, si non arriderent, dentes ut restringerent. 	
abeo ab illis, postquam video me sic ludificarier; 	
pergo ad alios, venio ad alios, deinde ad alios: una res. 	
omnes <de> compecto rém agunt, quasi in Velabro olearii. 	
nunc redeo inde, quoniam mé ibi video ludificarier. 	490
item alii parasiti frustra obambulabant in foro. 	
nunc barbarica lege certumst ius meum omne persequi: 	
qui consilium iniere, quo nos victu et vita prohibeant, 	
is diem dicam, irrogabo multam, ut mihi cenas decem 	
meo arbitratu dent, cum cara annona sit. sic egero. 	495
nunc ibo ad portum hinc: est illic mi una spes cenatica; 	
si éa decolabit, redibo huc ad senem ad cenam asperam.— 	
	%III.ii 	
{HEGIO} Quid est suávius, quam bene rém gerere, 	498
bonó publicó, sic ut égo feci herí, 	
cum emi hósce homines: ubi quísque vident, 	500
eúnt obviam gratulánturque eám rem. 	
íta me miserum restitando 	
retinendoque lassum reddiderunt: 	
vix éx gratulándo misér iam eminebam. 	
tandem ábii ad praetórem; ibí vix requiévi: 	505
rogo sýngraphum, datur mi ílico; dedi Týndaro: ille abiít domum. 	
inde ílico praevórtor domúm, postquam id áctum est; 	
eo prótinus ad fratrém, mei ubi súnt alii captívi. 	
rogo, Philocratem ex Alide ecquis hominum 	
noverit: tandem hic exclamat, eum sibi esse sodalem; 	510
dico eum esse apud me; hic extemplo orat obsecratque, 	
eum sibi ut liceat videre: 	
iussi ílico hunc exsolvi. nunc tu sequere me, 	
ut quód me oravisti ímpetres, eum hóminem uti convénias.— 	514-515
	%III.iii 	
{TYNDARVS} Nunc íllud est, cum mé fuisse quam ésse nimio mávelim: 	516
nunc spes opes auxiliaque a me segregant spernuntque se. 	
hic illést dies, cum nulla vitae meae salus sperabilest, 	
neque † exílium exitio est néque adeo spes, quae mi hunc aspellat metum, 	
nec subdolis mendaciis mihi usquam mantellum est meis, 	520
[nec sycophantiis nec fucis ullum mantellum obviam est] 	
neque deprecatio perfidiis meis nec male factis fuga est, 	
nec confidentiae usquam hospitium est nec deverticulum dolis: 	
operta quae fuere aperta sunt, patent praestigiae, 	
ómnis res palam est, néque de hac re negotium est, 	525
quín male occidam oppetamque pestem eri vicem meamque. 	
perdidit me Aristophontes hic qui venit modo intro † 	
is me novit, is sodalis Philocrati et cognatus est. 	
neque iám Salus servare, si volt, me potest, nec copia est, 	
nisi si áliquam corde machinor astutiam. 	530
quám, malum? quid machiner? quid comminiscar? maxumas 	
nugás ineptus incipisso. haereo. 	
	%III.iv 	
{HEGIO} Quo illúm nunc hominem próripuisse fóras se dicam ex aédibus? 	533
{TYND.} Núnc enim vero ego óccidi: eúnt ad te hostes, Tyndare. 	
quíd loquar? quid fabulabor? quid negabo aut quid fatebor? 	535
mihi rés omnis ín incerto sita est. quid rebus confidam meis? 	
utinám te di prius perderent, quam periisti e patria tua, 	
Aristophontes, qui ex parata re imparatam omnem facis. 	
occísa est haec res, nisi reperio atrocem mi aliquam astutiam. 	
{HEG.} Sequere. ém tibi hominem. adi, atque adloquere. {TYND.} Quis homo est me hominum miserior? 	540
{ARISTOPHONTES} Quíd istuc est quod meos te dicam fugitare oculos, Tyndare, 	
proque ignoto me aspernari, quasi me numquam noveris? 	
equidem tam sum servos quam tu, etsi ego domi liber fui, 	
tu usque a puero servitutem servivisti in Alide. 	
{HEG.} Edepol minime miror, si te fugitat aut oculos tuos, 	545
aut si te odit, qui istum appelles Tyndarum pro Philocrate. 	
{TYND.} Hegió, hic homó rabiosus habitus est in Alide, 	
ne tu quód istic fabuletur auris immittas tuas. 	
nam istic hastis insectatus est domi matrem et patrem, 	
et illic isti qui insputatur morbus interdum venit. 	550
proin tu ab istoc procul recedas. {HEG.} Vltro istum a me. {A.} Ain, verbero? 	
me rabiosum atque insectatum esse hastis meum memoras patrem, 	
et eum morbum mi esse, ut qui me ópus sit insputarier? 	
{HEG.} Ne verere, multos iste morbus homines macerat, 	
quibus insputari saluti fuit atque is profuit. 	555
{ARIST.} Quid tu autem? etiam huic credis? {HEG.} Quid ego credam huic? {ARIST.} Insanum esse me? 	
{TYND.} Viden tu hunc, quam ínimico voltu intuetur? concedi optumumst, 	
Hegio: fit quód tibi ego dixi, glíscit rabies, cave tibi. 	
{HEG.} Credidi esse insanum extemplo, ubi te appellavit Tyndarum. 	
{TYND.} Quin suom ipse interdum ignorat nomen neque scit qui siet. 	560
{HEG.} At etiam te suom sodalem esse aibat. {TYND.} Haud vidi magís. 	
et quidem Alcumeus atque Orestes et Lycurgus postea 	
una opera mihi sunt sodales qua iste. {ARIST.} At etiam, furcifer, 	
male loqui mi audés? non ego te novi? {HEG.} Pol planum id quidem est, 	
non novisse, qui istum appelles Tyndarum pro Philocrate. 	565
quem vides, eum ignoras: illum nominas quem non vides. 	
{ARIST.} Immo iste eum sese ait, qui non est, esse, et qui vero est, negat. 	
{TYND.} Tu énim repertu's, Philocratem qui superes veriverbio. 	
{ARIST.} Pol ego ut rem video, tu inventu's, vera vanitudine 	
qui convincas. sed quaeso hercle, agedum aspice ad me. {TYND.} Em. {ARIST.} Dic modo: 	570
tun negas te Tyndarum esse? {T.} Négo, inquam. {A.} Tun te Philocratem 	
esse ais? {TYND.} Égo, inquam. {ARIST.} Tune huic credis? {HEG.} Plus quidem quam tibi aut mihi. 	
nam ílle quidem, quem tu hunc memoras esse, hodie hinc abiit Alidem 	
ad patrem huius. {ARIST.} Quem patrem, qui servos est? {T.} Et tu quidem 	
servos es, liber fuisti, et ego me confido fore, 	575
si huius huc reconciliasso in libertatem filium. 	
{ARIST.} Quid ais, furcifer? tun te gnatum <esse> memoras liberum? 	
{TYND.} Non equidem me Liberum, sed Philocratem esse aio. {A.} Quid est? 	
ut scelestus, Hegio, nunc iste <te> ludos facit. 	
nám is est servos ipse, neque praeter se umquam ei servos fuit. 	580
{TYND.} Quia tute ipse eges in patria nec tibi qui vivas domist, 	
omnis inveniri similis tui vis; non mirum facis: 	
est miserorum, ut malevolentes sint atque invideant bonis. 	
{ARIST.} Hegio, vide sis, ne quid tu huic temere insistas credere. 	
atque, ut perspicio, profecto iam áliquid pugnae edidit. 	585
filium tuom quód redimere se ait, id ne utiquam mihi placet. 	
{TYND.} Scio te id nolle fieri; efficiam tamen ego id, si di adiuvant. 	
illum restituam huic, hic autem in Alidem me meo patri. 	
propterea ad patrem hinc amisi Tyndarum. {ARIST.} Quin tute is es: 	
neque praeter te in Alide ullus servos istoc nominest. 	590
{TYND.} Pergin servom me exprobrare esse, id quod vi hostili optigit? 	
{ARIST.} Enim iam nequeo contineri. {T.} Heus, audin quid ait? quin fugis? 	
iam illic hic nos insectabit lapidibus, nisi illunc iubes 	
comprehendi. {ARIST.} Crucior. {TYND.} Ardent oculi: fit opus, Hegio; 	
viden tu illi maculari corpus totum maculis luridis? 	595
atra bilis agitat hominem. {ARIST.} At pol te, si hic sapiat senex, 	
pix atra agitet apud carnificem tuoque capiti inluceat. 	
{TYND.} Iam deliramenta loquitur, laruae stimulant virum. 	
hercle qui, si hunc comprehendi iusseris, sapias magis. 	
{ARIST.} Crucior, lapidem non habere mé, ut illi mastigiae 	600
cerebrum excutiam, qui me insanum verbis concinnat suis. 	
{TYND.} Audin lapidem quaeritare? {ARIST.} Solus te solum volo, 	
Hegio. {HEG.} Istinc loquere, si quid vis, procul. tamen audiam. 	
{TYND.} Namque edepol si adbites propius, os denasabit tibi 	
mordicus. {ARIST.} Neque pol me insanum, Hégio, esse creduis 	605
neque fuisse umquam, neque esse morbum quem istic autumat. 	
verum si quid metuis a me, iube me vinciri: volo, 	
dum istic itidem vinciatur. {TYND.} Immo enim vero, Hegio, 	
istic, qui volt, vinciatur. {ARIST.} Tace modo. ego te, Philocrates 	
false, faciam ut verus hodie reperiare Tyndarus. 	610
quid mi abnutas? {TYND.} Tibi ego abnuto? {A.} Quid agat, si absis longius? 	
{HEG.} Quid ais? quid si adeam hunc insanum? {TYND.} Nugas. ludificabitur, 	
garriet quoi neque pes umquam neque caput compareat. 	
ornamenta absunt: Aiacem, hunc cum vides, ipsum vides. 	615
{HEG.} Nihili facio. tamen adibo. {TYND.} Nunc ego omnino occidi, 	
nunc ego intér sacrum saxumque sto, nec quid faciam scio. 	
{HEG.} Do tibi operam, Aristophontes, si quid est quod me velis. 	
{ARIST.} Ex me audibis vera quae nunc falsa opinare, Hegio. 	
sed hoc primúm, me expurigare tibi volo, me insaniam 	620
neque tenere neque mi esse ullum morbum, nisi quod servio. 	
at ita me rex deorum atque hominum faxit patriae compotem, 	
ut istic Philocrates non magis est quam aut ego aut tu. {H.} Eho dic mihi, 	
quis illic igitur est? {ARIST.} Quem dudum dixi a principio tibi. 	
hoc si secus reperies, nullam causam dico quin mihi 	625
et parentum et libertatis apud te deliquio siet. 	
{H.} Quid tu ais? {T.} Me tuom esse servom et te meum erum. {H.} Haud istuc rogo. 	
fuistin liber? {TYND.} Fui. {ARIST.} Enim vero non fuit, nugas agit. 	
{TYND.} Qui tu scis? an tu fortasse fuisti meae matri obstetrix, 	
qui id tam audacter dicere audes? {ARIST.} Puerum te vidi puer. 	630
{TYND.} At ego te video maior maiorem: ém rursum tibi. 	
meam rem non cures, si recte facias. num ego curo tuam? 	
{HEG.} Fuitne huic patér Thensaurochrysonicochrysides? 	
{ARIST.} Non fuit, neque ego istuc nomen umquam audivi ante hunc diem. 	
Philocrati Theodoromedes fuit pater. {TYND.} Pereo probe. 	635
quin quiescis? <i> dierectum cor meum, ac suspende te. 	
tu sussultas, ego miser vix asto prae formidine. 	
{HEG.} Satin istuc mihi exquisitum est, fuisse hunc servom in Alide 	
neque esse hunc Philocratem? {A.} Tam satis quam numquam hoc invenies secus. 	
sed ubi is nunc est? {HEG.} Vbi ego minime atque ipsus se volt maxume. 	640
sed vide sis. {ARIST.} Quin exploratum dico et provisum hoc tibi. 	643
{HEG.} Certon? {ARIST.} Quin nihil, inquam, invenies magis hoc certo certius. 	
Philocrates iam inde usque amicus fuit mihi a puero puer. 	645
{HEG.} Tum igitur ego deruncinatus, deartuatus sum miser 	641
huius scelesti techinis, qui me ut lubitum est ductavit dolis. 	
sed qua faciest tuos sodalis Philocrates? {ARIST.} Dicam tibi: 	646
macilento ore, naso acuto, corpore albo, oculis nigris, 	
subrufus aliquantum, crispus, cincinnatus. {HEG.} Convenit. 	
{TYND.} Vt quidem hercle in medium ego hodie pessume processerim. 	
vae illis virgis miseris, quae hodie in tergo morientur meo. 	650
{HEG.} Verba mihi data esse video. {TYND.} Quid cessatis, compedes, 	
currere ad me meaque amplecti crura, ut vos custodiam? 	
{HEG.} Satin med illi hodie scelesti capti ceperunt dolo? 	
illic servom se assimulabat, hic sese autem liberum. 	
nuculeum amisi, retinui pignori putamina. 	655
ita mihi stólido sursum versum os sublevere offuciis. 	
hic quidem mé numquam irridebit. Colaphe, Cordalio, Corax, 	
ite istinc, ecferte lora. {COLAPHVS} Num lignatum mittimur? 	
	%III.v 	
{HEG.} Inícite huic manicas * mastigiae. 	659
{TYND.} Quid hoc ést negoti? quid ego deliqui? {HEG.} Rogas, 	660
sator sartorque scelerum, et messor maxume? 	
{TYND.} Non occatorem dicere audebas prius? 	
nam semper occant prius quam sariunt rustici. 	
{HEG.} At ut cónfidenter * mihi contra astitit. 	
{TYND.} Decet innocentem servom átque innoxium 	665
confidentem esse, suom apud erum potissimum. 	
{HEG.} Adstringite isti sultis vehementer manus. 	
{TYND.} Tuós sum, tu has quidem vel praecidi iube. 	
sed quid negoti est, quam ob rem suscenses mihi? 	
{HEG.} Quia me meamque rem, quod in te uno fuit, 	670
tuis scelestis falsidicis fallaciis 	
deartuasti dilaceravisti atque opes 	
confecisti omnes, res ac rationes meas: 	
ita mi exemisti Philocratem fallaciis. 	
illum esse servom credidi, te liberum; 	675
ita vosmet aiebatis itaque nomina 	
inter vos permutastis. {TYND.} Fateor, omnia 	
facta esse ita ut <tu> dicis, et fallaciis 	
abiisse eum abs te mea opera atque astutia; 	
an, obsecro hercle te, id nunc suscenses mihi? 	680
{HEG.} At cum cruciatu maxumo id factumst tuo. 	
{TYND.} Dum ne ob male facta, peream, parvi aestumo. 	
si ego hic peribo, ast ille ut dixit non redit, 	
at erit mi hoc factum mortuo memorabile, 	
<me> meum erum captum ex servitute atque hostibus 	685
reducem fecisse liberum in patriam ad patrem, 	
meumque potius me caput periculo 	
praeoptavisse, quam is periret, ponere. 	
{HEG.} Facito ergo ut Acherunti clueas gloria. 	
{TYND.} Qui per virtutem, periit, at non interit. 	690
{HEG.} Quando ego te exemplis pessumis cruciavero 	
atque ob sutelas tuas te morti misero, 	
vel te interiisse vel periisse praedicent; 	
dum pereas, nihil intererit: dicant vivere. 	
{TYND.} Pol si istuc faxis, haud sine poena feceris, 	695
si ille huc rebitet, sicut confido affore. 	
{ARIST.} Pro di immortales, nunc ego teneo, nunc scio 	
quid hoc sít negoti. meus sodalis Philocrates 	
in libertate est ad patrem in patria. bene est, 	
nec quisquam est mihi, aeque melius cui velim. 	700
sed hoc mihi aegre est, me huic dedisse operam malam, 	
qui nunc propter me meaque verba vinctus est. 	
{HEG.} Votuin te quicquam mi hodie falsum proloqui? 	
{TYND.} Votuisti. {HEG.} Cur es ausus mentiri mihi? 	
{TYND.} Quia vera obessent illi quoi operam dabam: 	705
nunc falsa prosunt. {HEG.} At tibi oberunt. {TYND.} Optumest. 	
at erum servavi, quem servatum gaudeo, 	
cui me custodem addiderat erus maior meus. 	
sed malene id factum árbitrare? {HEG.} Pessume. 	
{TYND.} At ego aio recte, qui abs te sorsum sentio. 	710
nam cogitato, si quis hoc gnato tuo 	
tuos servos faxit, qualem haberes gratiam? 	
emitteresne necne eum servom manu? 	
essetne apud te is servos acceptissimus? 	
responde. {HEG.} Opinor. {TYND.} Cur ergo iratus mihi es? 	715
{HEG.} Quia illi fuisti quam mihi fidelior. 	
{TYND.} Quid? tu una nocte postulavisti et die 	
recens captum hominem, nuperum novicium, 	
te perdocere ut melius consulerem tibi, 	
quam illi, quicum una <a> puero aetatem exegeram? 	720
{HEG.} Ergo ab eo petito gratiam istam. ducite, 	
ubi ponderosas crassas capiat compedes. 	
inde ibis porro in latomias lapidarias. 	
ibi quom alii octonos lapides effodiunt, nisi 	
cotidiano sesquiopus confeceris, 	725
Sescentoplago nomen indetur tibi. 	
{ARIST.} Per deos atque homines ego te obtestor, Hegio, 	
ne tu istunc hominem perduis. {HEG.} Curabitur; 	
nam noctu nervo vinctus custodibitur, 	
interdius sub terra lapides eximet: 	730
diu ego húnc cruciabo, non uno absolvam die. 	
{ARIST.} Certumne est tíbi istuc? {HEG.} Non moriri certius. 	
abducite istum actutum ad Hippolytum fabrum, 	
iubete huic crassas compedes impingier; 	
inde extra portam ad meum libertum Cordalum 	735
in lapicidinas facite deductus siet: 	
atque hunc me velle dicite ita curarier, 	
ne qui deterius huic sit quam cui pessume est. 	
{TYND.} Cur ego te invito me esse salvom postulem? 	
periclum vitae meae tuo stat periculo. 	740
post mortem in morte nihil est quod metuam mali. 	
etsi pervivo usque ad summam aetatem, tamen 	
breve spatium est perferundi quae minitas mihi. 	
vale atque salve, etsi aliter ut dicam meres. 	
tu, Aristophontes, de me ut meruisti, ita vale; 	745
nam mihi propter te hoc optigit. {HEG.} Abducite. 	
{TYND.} At unum hoc quaeso, si huc rebitet Philocrates, 	
ut mi eius facias conveniundi copiam. 	
{HEG.} Periistis, nisi hunc iam e conspectu abducitis. 	
{TYND.} Vis haec quidem hercle est, et trahi et trudi simul.— 	750
{HEG.} Illic ést abductus recta in phylacam, ut dignus est. 	
ego illís captivis aliis documentum dabo, 	
ne tale quisquam facinus incipere audeat. 	
quod absque hoc esset, qui mihi hoc fecit palam, 	
usque offrenatum suis me ductarent dolis. 	755
nunc certum est nulli posthac quicquam credere. 	
satis súm semel deceptus. speravi miser 	
ex servitute me exemisse filium: 	
ea spes elapsa est. perdidi unum filium, 	
puerum quadrimum quem mihi servos surpuit, 	760
neque eum servom umquam repperi neque filium; 	
maior potitus hostium est. quod hoc ést scelus? 	
quasi in orbitatem liberos produxerim. 	
sequere hac. reducam te ubi fuisti. neminis 	
miserere certum est, quia mei miseret neminem.— 	765
{ARIST.} Exauspicavi ex vinclis. nunc intellego 	
redauspicandum esse in catenas denuo.— 	
	%IV.i 	
{ERGASILVS} Iúppiter supreme, servas me measque auges opes, 	768
máximas opimitates opiparasque offers mihi, 	
laudém lucrum, ludum iocum, festivitatem ferias, 	770
pompám penum, potationis saturitatem, gaudium, 	
néc cuiquam homini supplicare * nunc certum est mihi; 	
nam vél prodesse amico possum vel inimicum perdere, 	
ita híc me amoenitate amoena amoenus oneravit dies. 	
síne sacris hereditatem sum aptus effertissimam. 	775
nunc ád senem cursum capessam hunc Hegionem, cui boni 	
tantum affero quantum ipsus a dis optat, atque etiam amplius. 	
nunc cérta res est, eodem pacto ut comici servi solent 	
coníciam in collum pallium, primo ex med hanc rem ut audiat; 	
speróque me ob hunc nuntium aetérnum adepturum cibum. 	780
	%IV.ii 	
{HEGIO} Quanto ín pectore hánc rem meó magis volúto, 	781
tanto mi aegritudo auctiór est in animo. 	
ad illum modum sublitum os esse mi hodie! 	
neque íd perspicere quivi. 	
quod cúm scibitúr, <tum> per úrbem inridébor. 	785
cum extemplo ad forum advenero, omnes loquentur: 	
'hic illest senex doctus, quoi verba data sunt.' 	
sed Ergasilus estne hic, procúl quem video? 	
conlécto quidem est pallio. quidnam acturust? 	
{ERG.} Move áps te moram átque, Ergásile, age hanc rem. 	790
éminor interminorque, ne mi obstiterit obviam 	
nisi quis satis diu vixisse sese homo arbitrabitur. 	
nam qui obstiterit, ore sistet. {HEG.} Hic homo pugilatum incipit. 	
{ERG.} Facere certumst. proinde ita omnes itinera insistant sua, 	
ne quis in hanc plateam negoti conferat quicquam sui. 	795
nam meus est ballista pugnus, cubitus catapultast mihi, 	
umerus aries, tum genu quemque icero ad terram dabo, 	
dentilegos omnes mortales faciam, quemque offendero. 	
{HEG.} Quae illaec eminatiost nam? nequeo mirari satis. 	
{ERG.} Faciam ut huius diei locique meique semper meminerit. 	800
[Qui mihi in cursu opstiterit, faxo vitae is extemplo opstiterit suae.] 	
{HEG.} Quid hic homo tantum incipissit facere cum tantis minis? 	
{ERG.} Prius edico, ne quis propter culpam capiatur suam: 	
continete vos domi, prohibete a vobis vim meam. 	
{HEG.} Mira edepol sunt, ní hic in ventrem sumpsit confidentiam. 	805
vae misero illi, cuius cibo iste factust imperiosior. 	
{ERG.} Tum pistores scrofipasci, quí alunt furfuribus sues, 	
quarum odore praeterire nemo pistrinum potest: 	
eorum si quoiusquam scrofam in publico conspexero, 	
ex ipsis dominis meis pugnis exculcabo furfures. 	810
{HEG.} Basilicas edictiones atque imperiosas habet: 	
satur homost, habet profecto in ventre confidentiam. 	
{ERG.} Tum piscatores, qui praebent populo pisces foetidos, 	
qui advehuntur quadrupedanti crucianti cantherio, 	
quorum odos subbasilicanos omnes abigit in forum, 	815
eis ego ora verberabo surpiculis piscariis, 	
ut sciant, alieno naso quam exhibeant molestiam. 	
tum lanii autem, qui concinnant liberis orbas oves, 	
qui locant caedundos agnos et duplam agninam danunt, 	
qui petroni nomen indunt verveci sectario, 	820
eum ego si in via petronem publica conspexero, 	
et petronem et dominum reddam mortales miserrumos. 	
{HEG.} Eugepae, edictiones aedilicias hic quidem habet, 	
mirumque adeost ni hunc fecere sibi Aetóli agoranomum. 	
{ERG.} Non ego nunc parasitus sum, sed regum rex regalior, 	825
tantus ventri commeatus meo adest in portu cibus. 	
sed ego cesso hunc Hegionem onerare laetitia senem, 	
quó homine <hominum> adaeque nemo vivit fortunatior? 	
{HEG.} Quae illaec est laetitia, quam illic laetus largitur mihi? 	
{ERG.} Heus ubi estis? ecquis <hic est? ecquis> hoc aperit ostium? 	830
{H.} Hic homo ad cenam recipit se ad me. {E.} Áperite hasce ambas fores 	
prius quam pultando assulatim foribus exitium adfero. 	
{H.} Perlúbet hunc hominem colloqui. Ergásile. {E.} Ergasilum qui vocat? 	
{HEG.} Respíce. {ERG.} Fortuna quod tibi nec fácit nec faciet, me iubes. 	
séd quis est? {HEG.} Réspice ad me, Hégio sum. {ERG.} Óh mihi, 	835
quántum est hominum óptumorum óptume, in témpore advenis. 	
{HEG.} Nescío quem ad portum náctus es ubi cénes, eo fastídis. 	
{E.} Cédo manum. {H.} Manum? {E.} Manum, inquam, cedo tuam actutum. {HEG.} Tene. 	
{E.} Gaude. {H.} Quid ego gaudeam? {E.} Quia ego impero, age gaude modo. 	
{HEG.} Pol maerores mi antevortunt gaudiis. {ERG.} [Noli irascier] 	840
iám ego ex corpore exigam omnis maculas maerorum tibi. 	
gaude audacter. {HEG.} Gaudeo, etsi nil scio quod gaudeam. 	
{ERG.} Bene facis. iubé—{HEG.} Quid iubeam? {E.} Ignem ingentem fieri. 	
{H.} Ignem ingentem? {E.} Ita dico, magnus ut sit. {H.} Quid? me, volturi, 	
tuan causa aedis incensurum censes? {ERG.} Noli irascier. 	845
iuben an non iubes astitui aúlas, patinas elui, 	
† laridum atque epulas foveri foculis ferventibus? 	
alium pisces praestinatum abire? {HEG.} Hic vigilans somniat. 	
{ERG.} Alium porcinam atque agninam et pullos gallinaceos? 	
{HEG.} Scis bene esse, si sit unde. {ERG.} † Pernam atque ophthalmiam, 	850
horaeum, scombrum et trygonum et cetum, et mollem caseum? 	
{HEG.} Nominandi istorum tibi erit magis quam edundi copia 	
hic apud me, Ergasile. {ERG.} Mean me causa hoc censes dicere? 	
{HEG.} Nec nihil hodie nec multo plus tu hic edes, ne frustra sis. 	
proin tu tui cottidiani victi ventrem ad me afferas. 	855
{ERG.} Quin ita faciam, ut <tu>te cupias facere sumptum, etsi ego vetem. 	
{H.} Egone? {E.} Tune. {H.} Tum tu mi igitur erus es. {E.} Immo benevolens. 	
vin te faciam fortunatum? {HEG.} Malim quam miserum quidem. 	
{E.} Cedo manum. {H.} Em manum. {E.} Di te omnes adiuvant. {H.} Nil sentio. 	
{ERG.} Non enim es in senticeto, eo non sentis. sed iube 	860
vasa tibi pura apparari ád rem divinam cito, 	
atque agnum afferri proprium pinguem. {HEG.} Cur? {ERG.} Vt sacrufices. 	
{H.} Cui deorum? {E.} Mi hercle, nam égo nunc tibi sum summus Iuppiter, 	
idem ego sum Salus, Fortuna, Lux, Laetitia, Gaudium. 	
proin tu deum hunc saturitate facias tranquillum tibi. 	865
{HEG.} Esurire mihi videre. {ERG.} Mi quidem esurio, non tibi. 	
{HEG.} Tuo arbitratu, facile patior. {ERG.} Credo, consuetu's puer. 	
{HEG.} Iuppiter te dique perdant. {E.} Te hercle—mi aequom est gratias 	
agere ob nuntium; tantum ego nunc porto a portu tibi boni: 	
nunc tu mihi places. {HEG.} Abi, stultu's, sero post tempus venis. 	870
{ERG.} Igitur olim si advenissem, magis tu tum istuc diceres; 	
nunc hanc laetitiam accipe a me, quam fero. nam filium 	
tuom modo in portu Philopolemum vivom, salvom et sospitem 	
vidi in publica celoce, ibidémque illum adulescentulum 	
Aleum una et tuom Stalagmum servom, qui aufugit domo, 	875
qui tibi surripuit quadrimum puerum filiolum tuom. 	
{HEG.} Abi in malam rem, ludis me. {ERG.} Ita me amabit sancta Saturitas, 	
Hegio, itaque suo me semper condecoret cognomine, 	
ut ego vidi. {H.} Meum gnatum? {E.} Tuom gnatum et genium meum. 	
{H.} Et captivom illum Alidensem? {E.} Μὰ τὸν Ἀπόλλω. {H.} Et servolum 	880
meum Stalagmum, meum qui gnatum surripuit? {ERG.} Ναὶ τὰν Κόραν. 	
{H.} Iam credo? {E.} Ναὶ τὰν Πραινέστην. {H.} Venit? {E.} Ναὶ τὰν Σιγνίαν. 	
{H.} Certon? {E.} Ναὶ τὸν Φρουσινῶνα. {H.} Vide sis. {E.} Ναὶ τὸν Ἀλάτριον. 	
{HEG.} Quid tu per barbaricas urbes iuras? {ERG.} Quia enim item asperae 	
sunt ut tuom victum autumabas esse. {HEG.} Vae aetati tuae. 	885
{ERG.} Quippe quando mihi nil credis, quod ego dico sedulo. 	
sed Stalagmus quoius erat tunc nationis, cum hinc abit? 	
{HEG.} Siculus. {ERG.} At nunc Siculus non est, Boius est, Boiam terit: 	
liberorum quaerundorum causa ei, credo, uxor datast. 	
{HEG.} Dic, bonan fide tu mi istaec verba dixisti? {ERG.} Bona. 	890
{HEG.} Di immortales, iterum gnatus videor, si vera autumas. 	
{ERG.} Ain tu? dubium habebis etiam, sancte quom ego iurem tibi? 	
postremo, Hegio, si parva iuri iurandost fides, 	
vise ad portum. {HEG.} Facere certumst. tu intus cura quod opus est. 	
sume, posce, prome quid vis. te facio cellarium. 	895
{ERG.} Nam hercle, nisi mantiscinatus probe ero, fusti pectito. 	
{HEG.} Aeternum tibi dapinabo victum, si vera autumas. 	
{E.} Vnde id? {H.} A me meoque gnato. {E.} Sponden tu istud? {H.} Spondeo. 	
{ERG.} At ego tuom tibi advenisse filium respondeo. 	
{HEG.} Cura quam optume potes.—{ERG.} Bene ambula et redambula. 	900
	%IV.iii 	
illic hinc abiit, mihi rem summam credidit cibariam. 	901
di immortales, iam ut ego collos praetruncabo tegoribus, 	
quanta pernis pestis veniet, quanta labes larido, 	
quanta sumini absumedo, quanta callo calamitas, 	
quanta laniis lassitudo, quanta porcinariis. 	905
nam si alia memorem, quae ad ventris victum conducunt, morast. 	
nunc ibo, ut pro praefectura mea ius dicam larido, 	
et quae pendent indemnatae pernae, eis auxilium ut feram.— 	
	%IV.iv 	
{PVER} Diéspiter te dique, Ergasile, perdant et ventrem tuom, 	909
parasítosque omnis, et qui posthac cenam parasitis dabit. 	910
cladés calamitasque, intemperies módo in nostram advenit domum. 	
quasi lúpus esuriens <ille> metui ne in me faceret impetum. 	
ubi * * * impetum 	912a
nimisque hércle ego illum male formidabam, ita frendebat dentibus. 	913
advéniens deturbavit totum cum carne carnarium: 	
arrípuit gladium, praetruncavit tribus tegoribus glandia; 	915
aulás calicesque omnes confregit, nisi quae modiales erant. 	
cocum pércontabatur, possentne seriae fervescere. 	
cellás refregit omnis intus reclusitque armarium. 	
adsérvate istunc, sultis, servi. ego ibo, ut conveniam senem, 	
dicam út sibi penum alium adornet, siquidem sese uti volet; 	920
nam híc quidém, ut adornat, aut iam nihil est aut iam nihil erit.— 	
	%V.i 	
{HEGIO} Ioví disque agó gratiás merito mágnas, 	922
quom reducem tuo te patri reddiderunt 	
quomque ex miseriis plurimis me exemerunt, 	
† quae adhuc carens dum huc fui sustentabam, 	925
quomque hunc conspicor in potestate nostra, 	
quomque huius reperta est fides firma nobis. 	
{PHILOPOLEMVS} Sátis iam dolui ex ánimo, et cura mé satis et lacrumis máceravi, 	
sátis iam audivi tuás aerumnas, ád portum mihi quás memorasti. 	
hóc agamus. {PHILOCRATES} Quid nunc, quoniam tecum servavi fidem 	930
tibique hunc reducem in libertatem feci? {HEG.} Fecisti ut tibi, 	
Philocrates, numquam referre gratiam possim satis, 	
proinde ut tu promeritu's de me et filio. {PHILOP.} Immo potes, 	
pater, et poteris et ego potero, et dí eam potestatem dabunt 	
ut beneficium bene merenti nostro merito muneres; 	935
sicut nunc potes, pater mi, facere merito maxume. 	
{HEG.} Quid opust verbis? lingua nullast qua negem quidquid roges. 	
{PHILOCR.} Postulo abs te, ut mi illum reddas servom, quem hic reliqueram 	
pignus pro me, qui mihi melior quam sibi semper fuit, 	
pro bene factis eius ut ei pretium possim reddere. 	940
{HEG.} Quod bene fecisti referetur gratia id quod postulas; 	
et id et aliud, quod me orabis, impetrabis. atque te 	
nolim suscensere quod ego iratus ei feci male. 	
{PHILOCR.} Quid fecisti? {HEG.} In lapicidinas compeditum condidi, 	
ubi rescivi mihi data esse verba. {PHILOCR.} Vae misero mihi, 	945
propter meum caput labores homini evenisse optumo. 	
{HEG.} At ob eam rem mihi libellam pró eo argenti ne duis: 	
gratiis a me, ut sit liber, ducito. {PHILOCR.} Edepol, Hegio, 	
facis benigne. sed quaeso, hominem ut iubeas arcessi. {HEG.} Licet. 	
ubi estís vos? ite actutum, Tyndarum huc arcessite. 	950
vos ite intro. interibi ego ex hac statua verberea volo 	
erogitare, meo minore quid sit factum filio. 	
vos lavate interibi. {PHILOP.} Sequere hac, Philocrates, me intro.— {PHILOCR.} Sequor.— 	
	%V.ii 	
{HEG.} Age tu illuc procede, bone vir, lepidum mancupium meum. 	954
{STALAGMVS} Quid me oportet facere, ubi tu talis vir falsum autumas? 	955
fui ego bellus, lepidus: bonus vir numquam, neque frugi bonae, 	
neque ero umquam, ne <erres>: spem ponas me bonae frugi fore. 	
{HEG.} Propemodum ubi loci fortunae tuae sint facile intellegis. 	
sí eris verax, tua ex re, facies ex mala meliusculam. 	
recte et vera loquere, sed neque vere neque <tu> recte adhuc 	960
fecisti umquam. {STAL.} Quod ego fatear, credin pudeat cum autumes? 	
{HEG.} At ego faciam ut pudeat, nam in ruborem te totum dabo. 	
{STAL.} Eia, credo ego imperito plagas minitaris mihi. 	
tandem ista aufer <ac> dic quid fers, ut feras hinc quod petis. 	
{HEG.} Satis facundu's. sed iam fieri dicta compendi volo. 	965
{STAL.} Vt vis fiat. {HEG.} Bene morigerus fuit puer, nunc non decet. 	
hoc agamus. iam animum advorte ac mihi quae dicam edissere. 	
[sí eris verax, <ex> tuis rebus feceris meliusculas.] 	
{STAL.} Nugae istaec sunt. non me censes scire quid dignus siem? 	
{HEG.} At ea subterfugere potis es pauca, si non omnia. 	970
{STAL.} Pauca effugiam, scio; nam multa evenient, et merito meo, 	
quia et fugi et tibi surripui filium et eum vendidi. 	
{HEG.} Cui homini? {STAL.} Theodoromedi in Alide Polyplusio, 	
sex minis. {HEG.} Pro di immortales, is quidem huius est pater 	
Philocrati. {STAL.} Quin melius novi quam tu et vidi saepius. 	975
{HEG.} Serva, Iuppiter supreme, et me et meum gnatum mihi. 	
Philocrates, per tuom te genium óbsecro, exi, te volo. 	
	%V.iii 	
{PHILOCRATES} Hegio, assum. si quid me vis, impera. {HEG.} Hic gnatum meum 	978
tuo patri ait se vendidisse sex minis in Alide. 	
{PHILOCR.} Quam diu id factum est? {STAL.} Hic annus incipit vicensimus. 	980
{PHILOCR.} Falsa memorat. {STAL.} Aut ego aut tu. nam tibi quadrimulum 	
tuos pater peculiarem parvolo puero dedit. 	
{PHILOCR.} Quid erat ei nomen? si vera dicis, memoradum mihi. 	
{STAL.} Paegnium vocitatust, post vos indidistis Tyndaro. 	
{PHILOCR.} Cur ego te non novi? {STAL.} Quia mos est oblivisci hominibus 	985
neque novisse cuius nihili sit faciunda gratia. 	
{PHILOCR.} Dic mihi, isne istíc fuit, quem vendidisti meo patri, 	
qui mihi peculiaris datus est? {STAL.} Huius filius. 	
{HEG.} Vivitne is homo? {STAL.} Argentum accepi, nil curavi ceterum. 	
{HEG.} Quid tu ais? {PHILOCR.} Quin istic ipsust Tyndarus tuos filius, 	990
ut quidem hic árgumenta loquitur. nam is mecum a puero puer 	
bene pudiceque educatust usque ad adulescentiam. 	
{HEG.} Et miser sum et fortunatus, si <vos> vera dicitis; 	
eo miser sum quia male illi feci, si gnatust meus. 	
eheu, quóm ego plus minusve feci quam <me> aequom fuit. 	995
quod male feci crucior; modo si infectum fieri possiet. 	
sed eccum incedit huc ornatus haúd ex suis virtutibus. 	
	%V.iv 	
{TYNDARVS} Vidi ego multa saepe picta, quae Acherunti fierent 	998
cruciamenta, verum enim vero nulla adaeque est Acheruns 	
atque ubi ego fui, in lapicidinis. illic ibi demumst locus, 	1000
ubi labore lassitudo est exigunda ex corpore. 	
nam ubi illo adveni, quasi patriciis pueris aut monerulae, 	
aut anites aut coturnices dantur, quicum lusitent, 	
itidem mi haec advenienti upupa, qui me delectem, datast. 	
sed erus eccum ante ostium, et erus alter eccum ex Alide 	1005
rediit. {HEG.} Salve, éxoptate gnate mi. {TYND.} Hem, quid gnate mi? 	
attat, scio cur te patrem adsimules esse et me filium: 	
quia mi item ut parentes lucis das tuendi copiam. 	
{PHILOCR.} Salve, Tyndare. {T.} Et tu, quoius causa hanc aerumnam exigo. 	
{PHILOCR.} At nunc liber in divitias faxo venies. nam tibi 	1010
pater hic est; hic servos, qui te huic hinc quadrimum surpuit, 	
vendidit patri meo te sex minis, is te mihi 	
parvolum peculiarem parvolo puero dedit: 	
illic indícium fecit; nam hunc ex Alide huc reduximus. 	
{TYND.} Quid huius filium? {PHILOCR.} Intus eccum fratrem germanum tuom. 	1015
[{TYND.} Quid tu ais? adduxtin illum huius captivom filium? 	
{PHILOCR.} Quin, inquam, intus hic est. {T.} Fecisti edepol et recte et bene. 	
{PHILOCR.} Nunc tibi páter hic est: hic fur est tuos, qui parvom hinc te abstulit. 	
{TYND.} At ego hunc grandis grandem natu ob furtum ad carnificem dabo. 	
{PHILOCR.} Meritus est. {T.} Ergo edepol <merito> meritam mercedem dabo. 	1020
sed <tu> dic oro: pater meus tune es? {HEG.} Ego sum, gnate mi. 	
{TYND.} Nunc demum in memoriam redeo, cum mecum recogito.] 	
nunc edepol demum in memoriam regredior, audisse me 	
quasi per nebulam, Hégionem meum patrem vocarier. 	
{HEG.} Is ego sum. {PHILOCR.} Compedibus quaeso ut tibi sit levior filius 	1025
atque huic gravior servos. {HEG.} Certum est principio id praevortier. 	
eamus intro, ut arcessatur faber, ut istas compedes 	
tibi adimam, huic dem. {STAL.} Quoi peculi nihil est, recte feceris. 	
{CATERVA} Spectatores, ad pudicos mores facta haec fabula est, 	
neque in hac subigitationes sunt neque ulla amatio 	1030
nec pueri suppositio nec argénti circumductio, 	
neque ubi amans adulescens scortum liberet clam suom patrem. 	
huius modi paucas poetae reperiunt comoedias, 	
ubi boni meliores fiant. nunc vos, si vobis placet 	
et si placuimus neque odio fuimus, signum hoc mittite: 	1035
qui pudicitiae esse voltis praemium, plausum date. 	

	@Titus Maccius Plautus	Casina	verse
	%CASINA 	
	%PROLOGVS 	
Salvere iubeo spectatores optumos, 	1
fidem qui facitis maxumi, et vos Fides. 	
si verum dixi, signum clarum date mihi, 	
ut vos mi esse aequos iam inde a principio sciam. 	
qui utuntur vino vetere sapientis puto 	5
et qui libenter veteres spectant fabulas; 	
<atque> antiqua opera et verba cum vobis placent, 	
aequom est placere ante <alias> veteres fabulas: 	
nam nunc novae quae prodeunt comoediae 	
multo sunt nequiores quam nummi novi. 	10
nos postquam populi rumore intelleximus 	
studiose expetere vos Plautinas fabulas, 	
antiquam éius edimus comoediam, 	
quam vos probastis qui estis in senioribus; 	
nam iuniorum qui sunt non norunt, scio; 	15
verum ut cognoscant dabimus operam sedulo. 	
haec cum primum acta est, vicit omnis fabulas. 	
ea tempestate flos poetarum fuit, 	
qui nunc abierunt hinc in communem locum. 	
sed tamen absentes prosunt <pro> praesentibus. 	20
vos omnes opere magno esse oratos volo, 	
benigne ut operam detis ad nostrum gregem. 	
eicite ex animo curam atque alienum aes * 	
ne quis formidet flagitatorem suom: 	
ludi sunt, ludus datus est argentariis; 	25
tranquillum est, Alcedonia sunt circum forum: 	
ratione utuntur, ludis poscunt neminem, 	
secundum ludos reddunt autem nemini. 	
aures vocivae si sunt, animum advortite: 	
comoediai nomen dare vobis volo. 	30
Clerumenoe vocatur haec comoedia 	
graece, latine Sortientes. Deiphilus 	
hanc graece scripsit, post id rursum denuo 	
latine Plautus cum latranti nomine. 	
senex híc maritus habitat; éi est filius, 	35
is una cum patre in illisce habitat aedibus. 	
est éi quidam servos, qui in morbo cubat, 	
immo hercle vero in lecto, ne quid mentiar; 	
is servos, sed abhinc annos factum est sedecim, 	
quom conspicatust primulo crepusculo 	40
puellam exponi. adít extemplo ad mulierem 	
quae illam exponebat, orat ut eam det sibi: 	
exorat, aufert; detulit recta domum, 	
dat erae suae, orat ut eam curet, educet. 	
era fecit, educavit magna industria, 	45
quasi si esset ex se nata, non multo secus. 	
postquam ea adolevit ad eam aetatem, ut viris 	
placere posset, eam puellam hic senex 	
amat efflictim, et item contra filius. 	
nunc sibi utérque contra legiones parat, 	50
paterque filiusque, clam alter alterum: 	
pater adlegavit vilicum, qui posceret 	
sibi istánc uxorem: is sperat, si ei sit data, 	
sibi fore paratas clam uxorem excubias foris; 	
filius is autem armigerum adlegavit suom, 	55
qui sibi eam uxorem poscat: scit, si id impetret, 	
futurum quod amat intra praesepis suas. 	
senis uxor sensit virum amóri operam dare, 	
propterea úna consentit cum filio. 	
ille autem postquam filium sensit suom 	60
eandem illam amare et esse ímpedimento sibi, 	
hinc adulescentem peregre ablegavit pater; 	
sciens ei mater dat operam absenti tamen. 	
is, ne exspectetis, hodie in hac comoedia 	
in urbem non redibit: Plautus noluit, 	65
pontem interrupit, quí erat ei in itinere. 	
sunt hic, inter se quos nunc credo dicere: 	
'quaeso hercle, quíd istuc est? serviles nuptiae? 	
servin uxorem ducent aut poscent sibi? 	
novom attulerunt, quod fit nusquam gentium.' 	70
at ego aio id fieri in Graecia et Carthagini, 	
et hic in nostra terra † in Apulia; 	
maioreque opere ibi serviles nuptiae 	
quam liberales etiam curari solent; 	
id ni fit, mecum pignus si quis volt dato 	75
in urnam mulsi, Poenus dum iudex siet 	
vel Graecus adeo, vel mea causa Apulus. 	
quid nunc? nihil agitis? sentio, nemo sitit. 	
revortar ád illam puellam éxpositiciam: 	
quam servi summa vi sibi uxorem expetunt, 	80
ea invenietur et pudica et libera, 	
ingenua Atheniensis, neque quicquam stupri 	
faciet profecto in hac quidem comoedia. 	
mox hercle vero, post transactam fabulam, 	
argentum si quis dederit, ut ego suspicor, 	85
ultro ibit nuptum, non manebit auspices. 	
tantum est. valete, bene rem gerite et vincite 	
virtute vera, quod fecistis antidhac. 	
	%I.i 	
{OLYMPIO} Non mihi licere meam rem me solum, ut volo, 	89
loqui atque cogitare, sine ted arbitro? 	90
quid tu, malum, me sequere? {CHALINVS} Quia certum est mihi, 	
quasi umbra, quoquo tu ibis, te semper sequi; 	
quin edepol etiam si in crucem vis pergere, 	
sequi decretumst. dehinc conicito ceterum, 	
possisne necne clam me sutelis tuis 	95
praeripere Casinam uxorem, proinde ut postulas. 	
{OL.} Quid tibi negotist mecum? {CHAL.} Quid ais, impudens? 	
quid in urbe reptas, vilice haud magni preti? 	
{OL.} Lubet. {CHAL.} Quin ruri es in praefectura tua? 	
quin potius quod legatum est tibi negotium, 	100
id curas atque urbanis rebus te apstines? 	
huc mihi venisti sponsam praereptum meam: 	
abi rus, abi dierectus tuam in provinciam. 	
{OL.} Chaline, non sum oblitus officium meum: 	
praefeci ruri recte qui curet tamen. 	105
ego huc quod veni in urbem si impetravero, 	
uxorem ut istam ducam, quam tu deperis, 	
bellam et tenellam Casinam, conservam tuam, 	
quando ego eam mecum rus uxorem abduxero, 	
ruri incubabo usque in praefectura mea. 	110
{CHAL.} Tun illam ducas? hercle me suspendio, 	
quam tu eius potior fias, satiust mortuom. 	
{OL.} Mea praedast illa: proin tu te in laqueum induas. 	
{CHAL.} Ex sterculino effosse, tua illaec praeda sit? 	
{OL.} Scies hóc ita esse. {CHAL.} Vae tibi. {OL.} Quot te modis, 	115
si vivo, habebo in nuptiis miserum meis. 	
{CHAL.} Quid tu mihi facies? {OL.} Egone quid faciam tibi? 	
primum omnium huic lucebis novae nuptae facem; 	
postilla, ut semper, improbus nihilique eris: 	
post id locorum quando ad villam veneris, 	120
dabitur tibi amphora una et una semita, 	
fons unus, unum ahenum et octo dolia: 	
quae nisi erunt semper plena, ego te implebo flagris. 	
ita te aggerunda curvom aqua faciam probe, 	
ut postilena possit ex te fieri. 	125
post autem érvi nisi tu acervom éderis 	
aut quasi lumbricus terram, quod te postules 	
gustare quicquam, numquam edepol ieiunium 	
ieiunumst aeque atque ego te ruri reddibo. 	
post id, quom lassus fueris et famelicus, 	130
noctu ut condigne te cubes curabitur. 	
{CHAL.} Quid facies? {OL.} Concludere in fénestram firmiter, 	
unde auscultare possis quóm ego illam ausculer: 	
quom mi illa dicet 'mi animule, mi Olympio, 	
mea vita, mea mellilla, mea festivitas, 	135
sine tuos ocellos deosculer, voluptas mea, 	
sine amabo ted amari, meus festus dies, 	
meus pullus passer, mea columba, mi lepus', 	
quom mi haec dicentur dicta, tum tu, furcifer, 	
quasi mus, in medio pariete versabere. 	140
nunc ne tu te mihi respondere postules, 	
abeo intro. taedet tui sermonis.—{CHAL.} Te sequor. 	
hic quidem pol certo nil ages síne med arbitro.— 	
	%II.i 	
{CLEOSTRATA} Obsígnate céllas, reférte anulum ád me: 	144
ego húc transeo ín proxumum ád meam vicínam. 	145
vir sí quid volét me, facite hínc accersátis. 	
{PARDALISCA} Prándium iússerat sénex sibi parari. 	
{CLEOST.} St́, tace átque abi; néque paro néque hodie coquetur, 	
quándo is mi et fílio ádvorsatúr suo 	
ánimi amorísque causá sui, 	150
flágitium illud hóminis. ego illúm fame, ego illúm siti, 	
maledíctis, malefáctis amátorem ulcíscar, 	
ego pól illum probe íncommodís dictis ángam, 	153-155
fáciam uti proínde ut est dígnus vitám colat, 	156
Ácheruntis pábulum, 	
flágiti persequentem† 	
stabulúm nequitiae. 	
nunc húc meas fortúnas eo quéstum ad vicínam. 	160
séd foris concrépuit, atque eápse eccam egreditúr foras: 	
non pól per tempus iter húc mi incepi. 	
	%II.ii 	
{MYRRHINA} Sequimíni, comites, in próxumum me huc. heus vós, ecquis haec quae lóquor audit? 	163-165
ego hic éro, vir si aut quispiám quaeret. 	166
nam úbi domi sóla sum, sópor manus cálvitur. 	
iussín colum ferrí mihi? {CLEOST.} Myrrhína, salve. 	168-170
{MYRR.} Salvé mecastor. séd quid tu es tristís, amabo? 	171
{CLEOST.} Itá solent omnes quae súnt male nuptae: 	172-175
domi ét foris aegre quód siet, satis sémper est. 	176
nam ego íbam ad te. {MYRR.} Et pol ego ístuc ad te. 	
sed quíd est quod tuo nunc ánimo aegrest? 	
nam quód tibi est aégre, idem mi ést dividiae. 	179-180
{CLEOST.} Credo écastor, nam vícinam nemínem amo merito mágis quam te 	181
nec † qua in plura sint mihi quae ego velim. 	
{MYRR.} Amó te, atque istúc expetó scire quíd sit. 	183-185
{CLEOST.} Péssumis mé modis déspicatúr domi. 	186
{MYRR.} Hém, quid est? díc idem (nám pol hau sátis meo 	
córde accepí querellas tuas) ópsecro. 	
{CLEOST.} Vír me habet péssumis déspicatám modis, 	
néc mihi iús meum óptinendi optio est. 	190
{MYRR.} Míra sunt, véra si praédicas, nám viri 	
iús suom ad múlieres óptinere haúd queunt. 	
{CLEOST.} Quín mihi ancíllulam ingrátiis póstulat, 	
quaé mea est, quaé meo edúcta sumptú siet, 	
vílico suo sé dare, 	195
séd ipsus eam amat. {MYRR.} Obsecro 	
táce. {CLEOST.} Nam hic nunc licet dícere: 	
nós sumus. {MYRR.} Ita est. unde éa tibi est? 	
nám peculí probam níl habere áddecet 	
clám virum, ét quae habet, pártum ei haud cómmode est, 	200
quín viro aut súbtrahat aut stupro invénerit. 	
hóc viri cénseo esse ómne, quidquíd tuom est. 	
{CLEOST.} Tu quidem advorsum tuam amicam omnia loqueris. 	
{MYRR.} Tace sís, stulta, et mi auscúlta. nolí sis tu illi advórsari, 	204-205
sine amét, sine quod libet íd faciat, quandó tibi nil domi délicuom est. 	206
{CLEOST.} Satin sána es? nam tu quidem ádvorsus tuam istaéc rem loquere. {MYRR.} Insípiens, 	207-210
sempér tu huic verbo vítato abs tuo víro. {C.} Cui verbo? {M.} Ei fóras, mulier. 	211
{CLEOST.} St, táce, {M.} Quid est? {C.} Ém. {M.} Quis est, quém vides? {C.} Vir 	
eccum ít; intro ábi, adpropera, áge amabó. {MYRR.} Impetrás, abeo. 	
{CLEOST.} Mox mágis cum otium mi et tibi érit, igitur 	214-215
tecúm loquar. nunc vale. {MYRR.} Váleas.— 	216
	%II.iii 	
{LYSIDAMVS} Omnibus rebus ego amorem credo et nitoribus nitidis antevenire, 	217
nec potis quicquam commemorari quod plus salis plusque leporis hodie 	
habeat; cocos equidem nimis demiror, <tot> qui utuntur condimentis, 	
eos eo condimento uno <non> utier, omnibus quod praestat. 	220
nam úbi amor condiméntum inerit, cuivís placituram <escam> crédo; 	
neque sálsum neque suave ésse potest quicquam, úbi amor non admíscetur: 	
fel quód amarumst, id mél faciet, hominem éx tristi lepidum ét lenem. 	
hanc égo de me coniécturam domi fácio magis quam ex aúditis; 	
qui quóm amo Casinam, mágis niteo, mundítiis munditiam ántideo: 	225
myropólas omnes sollicito, ubicúmque est lepidum unguéntum, unguor, 	
ut illí placeam; et placeo, út videor. sed uxór me excruciat, quía vivit. 	
tristem ástare aspició. blande haec mihi mála res appellánda est. 	
uxór mea meaque amoénitas, quid tu agis? {C.} Abi atque abstine manum. 	
{LYS.} Heiá, mea Iuno, nón decet esse té tam tristem tuó Iovi. 	230
quo núnc abis? {C.} Mítte me. {L.} Mane. {C.} Non máneo. {L.} At pol ego té sequar. 	
{CLEOST.} Óbsecro, sanun est? {LYS.} Sánus quom téd amo. 	
{CLEOST.} Nólo ames. {LYS.} Nón potes ímpetrare. {CLEOST.} Énecas. 	
{LYS.} Véra dicás velim. {CLEOST.} Crédo ego istúc tibi. 	
{LYS.} Réspice, o mi lepos. {CLEOST.} Nempe ita ut tú mihi es. 	235
unde híc, amabo, unguénta olent? {LYS.} Oh périi, manufestó miser 	
téneor. cessó caput pállio detérgere? 	
út te bonus Mercúrius perdat, mýropola, quia haec míhi dedisti. 	
{CLEOST.} Ého tu nihili, cána culex, vix téneor quin quae décent te dicam, 	
sénecta aetate únguentatus pér vias, ignáve, incedis? 	240
{LYS.} Pól ego amico dédi cuidam operam, dum émit unguenta. {CL.} Vt cito comméntust. 	
écquid te pudet? {LYS.} Ómnia quae tu vís. {CLEOST.} Vbi in lustrá iacuisti? 	
{LYS.} Égone in lustra? {CLEOST.} Scío plus quam tu me árbitrare. {LYS.} Quíd id est? quid scis? 	
{CLEOST.} Té sene omniúm † senem néminem esse ignáviorem. 	
únde is, nihili? ubí fuisti? ubí lustratu's? úbi bibisti? 	245
mádes mecastor: víde, palliolum ut rúgat. {LYS.} Di me et te ínfelicent, 	
si égo in os méum hodie viní guttam índidi. {CLEOST.} Immo age, út lubet, 	
bíbe, es, disperde rem. {LYS.} Óhe, iam satis, uxór, comprime te, nímium tinnis, 	248-250
relínque aliquantum orátionis, crás quod mecum lítiges. 	251
séd quid ais? iam domuisti animum, potius ut quod vir velit 	
fieri, id facias, quam adversere contra? {CLEOST.} Qua de re? {LYS.} Rogas? 	
super ancilla Casina, ut detur nuptum nostro vilico, 	
servo frugi atque ubi illi bene sit ligno, aqua calida, cibo, 	255
vestimentis, ubique educat pueros quos pariat † potius 	
quam illi servo nequam des, armigero nili atque improbo, 	
cui hominí hodie peculi nummus non est plumbeus. 	
{CLEOST.} Mirum ecastor, te senecta aétate officium tuom 	
non meminisse. {LYS.} Quid iam? {C.} Quia, si facias recte aut commode, 	260
me sinas curare ancillas, quae mea est curatio. 	
{LYS.} Qui, malum, homini scutigerulo dáre lubet? {CLEOST.} Quía enim filio 	
nos oportet opitulari único. {LYS.} At quamquam unicust, 	
nihilo magis ille unicust mihi filius quam ego illi pater: 	
illum mi aequiust quam me illi quae volo concedere. 	265
{CLEOST.} Tu ecastor tibi, homo, malam rem quaeris. {LYS.} Subolet, sentio. 	
egone? {CLEOST.} Tu. nam quid friguttis? quid istuc tam cupide cupis? 	
{LYS.} Vt enim frugi servo detur potius quam servo improbo. 	
{CLEOST.} Quid si ego impetro atque exoro a vilico, causa mea 	
ut eam illi permittat? {LYS.} Quid si ego autem ab armigero impetro, 	270
<ut> eam illi permittat? atque hóc credo impetrassere. 	
{CLEOST.} Convenit. vin tuis Chalinum huc evocem verbis foras? 	
tú eum orato, ego autem orabo vilicum. {LYS.} Sane volo. 	
{CLEOST.} Iam hic erit. nunc experiemur, nostrum uter sit blandior.— 	
{LYS.} Hercules dique istam perdant, quod nunc liceat dicere. 	275
ego discrucior miser amore, illa autem quasi ob industriam 	
mi advorsatur. subolet hoc iam uxori quod ego machinor: 	
propter eam rem magis armigero dat operam de industria. 	
	%II.iv 	
qui illum di omnes deaeque perdant. {CHALINVS} Te uxor aiebat tua 	279
me vocare. {LYS.} Ego énim vocari iussi. {CHAL.} Eloquere quid velis. 	280
{LYS.} Primum ego te porrectiore fronte volo mecum loqui; 	
stultitia est ei te esse tristem, cuius potestas plus potest. 	
probum te et frugi hominem iam pridem esse arbitror. {CHAL.} Intellego. 	
quin, si ita arbitrare, emittis me manu? {LYS.} Quin id volo. 	284-285
sed nihil est, me cupere factum, nisi tu factis adiuvas. 	286
{CHAL.} Quid velis modo id velim me scire. {LYS.} Ausculta, ego eloquar. 	
Casinam ego uxorem promisi vilico nostro dare. 	
{CHAL.} At tua uxor filiusque promiserunt mihi. {LYS.} Scio. 	
sed utrum nunc tu caelibem te ésse mavis liberum 	290
an maritum servom aetatem degere et gnatos tuos? 	
optio haec tua est: utram harum vis condicionem accipe. 	
{CHAL.} Liber si sim, meo periclo vivam; nunc vivo tuo. 	
de Casina certum est concedere homini nato nemini. 	
{LYS.} Intro abi atque actutum uxorem huc evoca ante aedis cito, 	295
et sitellam huc tecum efferto cúm aqua, et sortis. {CHAL.} Satis placet. 	
{LYS.} Ego pol istam iam aliquovorsum tragulam decidero. 	
nam si sic nihil impetrare potero, saltem sortiar. 	
ibi ego te et suffragatores tuos ulciscar. {CHAL.} Attamen 	
mi obtinget sors. {LYS.} Vt quidem pol pereas cruciatu malo. 	300
{CHAL.} Mi illa nubet, machinare quid lubet quo vis modo. 	
{LYS.} Abin hinc ab oculis? {CHAL.} Invitus me vides, vivam tamen.— 	
{LYS.} Sumne ego miser homo? satin omnes <res> sunt advorsae mihi? 	
iam metuo, ne Olympionem mea uxor exoraverit 	
ne Casinam ducat: si id factum est, ecce me nullum senem; 	305
si non impetravit, etiam specula in sortist mihi. 	
si sors autem decolassit, gladium faciam culcitam 	
eumque incumbam. sed progreditur optume eccum Olympio. 	
	%II.v 	
{OLYMPIO} Vna edepol opera in furnum calidum condito 	309
atque ibi torreto me pro pane rubido, 	310
era, qua istuc opera a me impetres quod postulas. 	
{LYS.} Salvos sum, salva spes est, ut verba audio. 	
{OL.} Quid tu me tua, era, libertate territas? 	
qui si tu nolis filiusque etiam tuos, 	
vobis invitis atque amborum ingratiis 	315
una libella liber possum fieri. 	
{LYS.} Quid istúc est? quicum litigas, Olympio? 	
{OL.} Cum eadem qua tu semper. {LYS.} Cum uxoré mea? 	
{OL.} Quam tu mi uxorem? quasi venator tu quidem es: 	
dies átque noctes cum cane aetatem exigis. 	320
{LYS.} Quid agit, quid loquitur tecum? {OL.} Orat, obsecrat, 	
ne Casinam uxorem ducam. {LYS.} Quid tu postea? 	
{OL.} Negavi enim ipsi me concessurum Iovi, 	
si is mecum oraret. {LYS.} Di te servassint mihi. 	
{OL.} Nunc in fermento totast, ita turget mihi. 	325
{LYS.} Ego edepol illam mediam diruptam velim. 	
{OL.} Credo edepol esse, siquidem tu frugi bonae es. 	
verum edepol tua mihi odiosa est amatio: 	
inimica est tua uxor mihi, inimicus filius, 	
inimici familiares. {LYS.} Quid id refert tua? 	330
unus tibi hic dum propitius sit Iuppiter, 	
tu istos minutos cave deos flocci feceris. 	
{OL.} Nugae sunt istae magnae. quasi tu nescias, 	
repente ut emoriantur humani Ioves. 	
responde: si tu Iuppiter sis mortuos, 	335
cum ad deos minoris redierit regnum tuom, 	
quis mihi subveniet tergo aut capiti aut cruribus? 	
{LYS.} Opinione melius res tibi habeát tua, 	
si hoc impetramus, ut ego cum Casina cubem. 	
{OL.} Non hercle opinor posse, ita uxor acriter 	340
tua instat, ne mihi detur. {LYS.} At ego sic agam: 	
coniciam sortis in sitellam et sortiar 	
tibi et Chalino. íta rem natam intellego: 	
necessum est vorsis gladiis depugnarier. 	
{OL.} Quid si sors aliter quam voles evenerit? 	345
{LYS.} Bene dice. dis sum fretus, deos sperabimus. 	
{OL.} Non ego istud verbum émpsim tittibilicio; 	
nam omnes mortales dis sunt freti, sed tamen 	
vidi ego dis fretos saepe multos decipi. 	
{LYS.} St, táce parumper. {OL.} Quid vis? {LYS.} Eccum exit foras 	350
Chalinus intus cum sitella et sortibus. 	
nunc nos conlatis signis depugnabimus. 	
	%II.vi 	
{CLEOSTRATA} Fáce, Chaline, certiorem me, quid meus vir me velit. 	353
{CHALINVS} Ille edepol videre ardentem te extra portam mortuam. 	
{CLEOST.} Credo ecastor velle. {CHAL.} At pol ego hau credo, sed certo scio. 	355
{LYS.} Plus artificum est mihi quam rebar: hariolum hunc habeo domi. 	
quid si propius attollamus signa eamusque obviam? 	
sequere. quid vos agitis? {CHAL.} Adsunt quae imperavisti omnia: 	
uxor, sortes, situla atque egomet. {OL.} Te uno adest plus quam ego volo. 	
{CHAL.} Tibi quidem edepol ita videtur; stimulus ego nunc sum tibi, 	360
fodico corculum; adsudascis iam ex metu, mastigia. 	
{L.} Tace, Chaline. {CH.} Comprime istum. {OL.} Immo istunc, qui didicit dare. 	
{LYS.} Adpone hic sitellam, sortis cedo mihi. animum advortite. 	
atque ego censui aps te posse hoc me impetrare, uxor mea, 	
Casina ut uxor mihi daretur; et nunc etiam censeo. 	365
{CLEOST.} Tibi daretur illa? {LYS.} Mihi enim—ah, non id volui dicere: 	
dum mihi volui, huic dixi, atque adeo mihi dum cupio—perperam 	
iam dudum hercle fabulor. {CLEOST.} Pol tu quidem, atque etiam facis. 	
{LYS.} Huic—immo hercle mihi—vah, tandem redii vix veram in viam. 	
{CLEOST.} Per pol saepe peccas. {LYS.} Ita fit, ubi quid tanto opere expetas. 	370
sed te uterque tuo pro iure, ego atque hic, oramus. {CLEOST.} Quid est? 	
{LYS.} Dicam enim, mea mulsa: de istac Casina huic nostro vilico 	
gratiam facias. {CLEOST.} At pol ego néque facio neque censeo. 	
{LYS.} Tum igitur ego sortis utrimque * iam. {CLEOST.} Quis votat? 	
{LYS.} Optimum atque aequissimum istud esse iure iudico. 	375
postremo, <si> illuc quod volumus eveniet, gaudebimus; 	
sin secus, patiemur animis aequis. tene sortem tibi. 	
vide quid scriptum est. {O.} Vnum. {CH.} Iniquom est, quia isti prius quam mihi dedit. 	
{LYS.} Accipe hanc sis. {CHAL.} Cedo. mane, unum venit in mentem modo: 	
vide ne quae illic insit alia sortis sub aqua. {LYS.} Verbero, 	380
men te censes esse? {CLEOST.} Nulla est. habe quietum animum modo. 	
{CHAL.} Quod bonum atque fortunatum sit mihi—{OL.} Magnum malum 	
tibi quidem edepol credo eveniet; novi pietatem tuam. 	
sed mane dum: num ista aut populna sors aut abiegnast tua? 	
{CHAL.} Quid tu id curas? {OL.} Quia enim metuo, né in aqua summa natet. 	385
{LYS.} †Auge cave. conicite sortes nunciam ambo huc. eccere. 	
uxor, aequa. {OL.} Noli uxori credere. {LYS.} Habe animum bonum. 	
{OL.} Credo hercle, hodie devotabit sortis si attigerit. {LYS.} Tace. 	
{OL.} Taceo. deos quaeso—{CHAL.} Vt quidem tu hodie canem et furcam feras. 	
{OL.} Mihi ut sortito eveniat—{CHAL.} Vt quidem hercle pedibus pendeas. 	390
{OL.} At tu ut oculos emungare ex capite per nasum tuos. 	
{CHAL.} Quid times? paratum oportet esse iam laqueum tibi. 	
{OL.} Periisti. {L.} Animum advortite ambo. {O.} Taceo. {L.} Nunc tu, Cleostrata, 	
ne a me memores malitiose de hac re factum aut suspices, 	
tibi permitto: tute sorti. {OL.} Perdis me. {CHAL.} Lucrum facit. 	395
{CLEOST.} Bene facis. {CHAL.} Deos quaeso—ut tua sors ex sitella effugerit. 	
{OL.} Ain tu? quia tute es fugitivos, omnes te imitari cupis? 	
utinam tua quidem, sicut <factum esse> Herculeis praedicant 	
quondam prognatis, in sortiendo sors deliquerit. 	
{CHAL.} Tu ut liquescas ipse, actutum virgis calefactabere. 	400
{LYS.} Hoc age sis, Olympio. {OL.} Si hic litteratus me sinat. 	
{LYS.} Quod bonum atque fortunatum mihi sit. {OL.} Ita vero, et mihi. 	
{CHAL.} Non. {OL.} Immo hercle. {CHAL.} Immo mihi hercle. {CLEOST.} Hic vincet, tu vives miser. 	
{LYS.} Percide os tu illi † hodie. age, ecquid fit? ne obiexis manum. 	
{OL.} Compressan palma an porrecta ferio? {LYS.} Age ut vis. {OL.} Em tibi. 	405
{CLEOST.} Quid tibi istunc tactio est. {OL.} Quia Iuppiter iussit meus. 	
{CLEOST.} Feri malam, ut ille, rursum. {OL.} Perii, pugnis caedor, Iuppiter. 	
{LYS.} Quid tibi tactio hunc fuit? {CHAL.} Quia iussit haec Iuno mea. 	
{LYS.} Patiundum est, siquidem me vivo mea uxor imperium exhibet. 	
{CLEOST.} Tam huic loqui licere oportet quam isti. {OL.} Cur omen mihi 	410
vituperat? {LYS.} Malo, Chaline, tibi cavendum censeo. 	
{CHAL.} Temperi, postquam oppugnatum est os. {LYS.} Age, uxor, nunciam 	
sorti. vos advortite animum. prae metu ubi sim nescio. 	
perii, cor lienósum, opinor, habeo, iam dudum salit, 	
de labore pectus tundit. {CLEOST.} Teneo sortem. {LYS.} Ecfer foras. 	415
{CH.} Iamne mortuo's? {OL.} Ostende. mea <haec> est. {CH.} Mala crux éast quidem. 	
{CLEOST.} Victus es, Chaline. {LYS.} Cum nos di iuvere, Olympio, 	
gaudeo. {OL.} Pietate factum est mea atque maiorum meum. 	
Ly. Intro abi, uxor, atque adorna nuptias. {CLEOST.} Faciam ut iubes. 	
{LYS.} Scin tu rus hinc esse ad villam longe quo ducat? {CLEOST.} Scio. 	420
{L.} Intro abi et, quamquam hoc tibi aegre est, tamen fac accures. CL. Licet.— 	
{LYS.} Eamus nos quoque intro, hortemur ut properent. {O.} Numquid moror?— 	
{LYS.} Nam praesente hoc plura verba <fieri> non desidero.— 	
	%II.vii 	
{CHALINVS} Si nunc me suspendam, meam operam luserim 	424
et praeter operam restim sumpti fecerim 	425
et meis inimicis voluptatem creaverim. 	
quid opus est, qui sic mortuos? equidem tamen 	
sorti sum victus, Casina nubet vilico. 	
atque id non tam aegrest iam, vicisse vilicum, 	
quam id expetivisse opere tam magno senem, 	430
ne ea mihi daretur atque ut illi nuberet. 	
ut illé trepidabat, ut festinabat miser; 	
ut sussultabat, postquam vicit vilicus. 	
attat, concedam huc, audio aperiri foris, 	
mei benevolentes atque amici prodeunt. 	435
hinc ex insidiis hisce ego insidias dabo. 	
	%II.viii 	
{OLYMPIO} Sine modo rus veniat: ego remittam ad te virum 	437
cum furca in urbem tamquam carbonarium. 	
{LYSIDAMVS} Ita fieri oportet. {OL.} Factum et curatum dabo. 	
{LYS.} Volui Chalinum, si domi esset, mittere 	440
tecum obsonatum, ut etiam in maerore insuper 	
inimico nostro miseriam hanc adiungerem. 	
{CHAL.} Recessim cedam ad parietem, imitabor nepam; 	
captandust horum clanculum sermo mihi. 	
nam illorum me alter cruciat, alter macerat. 	445
at candidatus cedit hic mastigia, 	
stimulorum loculi. protollo mortem mihi; 	
certum est, hunc Acheruntem praemittam prius. 	
{OL.} Vt tibi ego inventus sum obsequens. quod maxime 	
cupiebas, eius copiam feci tibi. 	450
erit hodie tecum quod amas clam uxorem. {LYS.} Tace. 	
ita me di bene ament, ut ego vix reprimo labra 	
ob istánc rem quin te deosculer, voluptas mea. 	
{CHAL.} Quid, deosculere? quae res? quae voluptas tua? 	
ecfodere hercle hic volt, credo, vesicam vilico.† 	455
{OL.} Ecquid amas nunc me? {LYS.} Immo edepol me quam te minus. 	
licetne amplecti te? {CHAL.} Quid, amplecti? {OL.} Licet. 	
{LYS.} Vt, quia te tango, mel mihi videor lingere. 	
{OL.} Vltro te, amator, apage te a dorso meo. 	
{CHAL.} Illuc est, illuc, quod hic hunc fecit vilicum: 	460
eidem me pridem, cum ei advorsum veneram, 	
facere atriensem voluerat sub ianua. 	
{OL.} Vt tibi morigerus hodie, ut voluptati fui. 	
{LYS.} Vt tibi, dum vivam, bene velim plus quam mihi. 	
{CHAL.} Hodie hercle, opinor, hi conturbabunt pedes: 	465
solet hic barbatos sane sectari senex. 	
{LYS.} Vt ego hodie Casinam deosculabor, ut mihi 	
bona multa faciam <clam> meam uxorem. {CHAL.} Attatae, 	
nunc pol ego demum in rectam redii semitam. 	
hic ipsus Casinam deperit. habeo viros. 	470
{LYS.} Iam hercle amplexari, iam osculari gestio. 	
{OL.} Sine prius deduci. quid, malum, properas? {LYS.} Amo. 	
{OL.} At non opinor fieri hoc posse hodie. {LYS.} Potest, 	
siquidém cras censes te posse emitti manu. 	
{CHAL.} Enim véro huc aures magis sunt adhibendae mihi: 	475
iam ego uno in saltu lepide apros capiam duos. 	
{LYS.} Apud hunc sodalem meum atque vicinum mihi 	
locus est paratus: ei ego amorem omnem meum 	
concredui; is mihi se locum dixit dare. 	
{OL.} Quid eius uxor? ubi erit? {LYS.} Lepide repperi. 	480
mea uxór vocabit huc eam ad se in nuptias, 	
ut hic sit secum, se adiuvet, secum cubet; 	
ego iussi, et dixit se facturam uxor mea. 	
illa hic cubabit, vir aberit faxo domo; 	
tu rus uxorem duces: id rus hic erit 	485
tantisper dum égo cum Casina faciam nuptias. 	
hinc tu ante lucem rus cras duces postea. 	
satin docte? {OL.} Astute. {CHAL.} Age modo, fabricamini, 	
malo hercle vestro tam vorsuti vivitis. 	
{LYS.} Scin quid nunc facias? {OL.} Loquere. {LYS.} Tene marsuppium, 	490
abi atque obsona, propera, sed lepide volo, 	
molliculas escas, út ipsa mollicula est. {OL.} Licet. 	
{LYS.} Emito sepiolas, lepadas, lolligunculas, 	
hordeías. {CHAL.} Immo triticeías, si sapis. 	
{LYS.} Soleas. {CHAL.} Qui quaeso potius quam sculponeas, 	495
quibus báttuatur tíbi os, senex nequissime? 	
{OL.} Vin lingulacas? {LYS.} Quid opust, quando uxor domi est? 	
ea lingulaca est nobis, nam numquam tacet. 	
{OL.} In re praesenti ex copia piscaria 	
consulere quid emam potero. {LYS.} Aéquom oras, abi. 	500
argento parci nolo, obsonato ampliter. 	
nam mihi vicino hoc etiam convento est opus, 	
ut quod mandavi curet. {OL.} Iamne abeo? {LYS.} Volo.— 	
{CHAL.} Tribus nón conduci possum libertatibus, 	
quin ego illis hodie comparem magnum malum 	505
quinque hanc omnem rem meae erae iam faciam palam. 	
manifesto teneo in noxia inimicos meos. 	
sed si nunc facere volt era officium suom, 	
nostra omnis lis est. pulchre praevortar viros. 	
nostro omine it dies; iam victi vicimus. 	510
ibo intro, ut id quod alius condivit cocus, 	
ego nunc vicissim ut alio pacto condiam, 	
quo id quoi paratum est ut paratum ne siet 	
sitque ei paratum quod paratum non erat.— 	
	%III.i 	
{LYSIDAMVS} Núnc amici ánne inimici sís imago, Alcésime, 	515
mihi sciam, nunc specimen specitur, nunc certamen cernitur. 	
cur amem me castigare, id ponito ad compendium, 	
'cano capite' 'aetate aliena' eo addito ad compendium, 	
'cui sit uxor' id quoque illuc ponito ad compendium. 	
{ALCESIMVS} Miseriorem ego ex amore quam te vidi neminem. 	520
{LYS.} Fac vacent aedes. {ALC.} Quin edepol servos, ancillas domo 	
certum est omnis mittere ad te. {LYS.} Oh, nimium scite scitus es. 	
sed facito dum merula † pervorsus quos cantat colas: 	
cum cibo suo quique facito ut veniant, quasi eant Sutrium. 	
{ALC.} Meminero. {LYS.} Em, nunc enim te demum nullum scitum scitiust. 	525
cura, ego ad forum modo ibo: iam hic ero. {ALC.} Bene ambula. 	
{LYS.} Fac habeant linguam tuae aedes. {A.} Quid ita? {L.} Cum veniam, vocent. 	
{ALC.} Attatae, caedundus tú homo es: nimias delicias facis. 	
{LYS.} Quid me amare refert, nisi sim doctus <ac> dicaculus? 	
sed tu cave in quaesitione mihi sis.—{ALC.} Vsque adero domi.— 	530
	%III.ii 	
{CLEOSTRATA} Hoc erat ecastor quod me vir tanto opere orabat meus, 	531
ut properarem arcessere hanc <huc> ad me vicinam meam, 	
liberae aedes ut sibi essent, Casinam quo deducerent. 	
nunc adeo nequaquam arcessam, <ne illis> ignavissumis 	
liberi loci potestas sit, vetulis vervecibus. 	535
sed eccum égreditur, senati columen, praesidium popli, 	
meus vicinus, meo viro qui liberum praehibet locum. 	
non ecastor vilis emptu est, modio qui venit salis. 	
{ALCESIMVS} Miror huc iam non arcessi in proxumum uxorem meam, 	
quae iam dudum, si arcessatur, ornata exspectat domi. 	540
sed eccam, opino arcessit. salve, Cleostrata. {CLEOST.} Et tu, Alcesime. 	
ubi tua uxor? {ALC.} Intus illa te, si se arcessas, manet; 	
nam tuos vir me orávit, ut eam ístuc ad te adiutum mitterem. 	
vin vocem? {CLEOST.} Sine eam * nolo si occupata est. {ALC.} Otium est. 	
{CLEOST.} Nil moror, molesta ei esse nolo; post convenero. 	545
{ALC.} Non ornatis istic apud vos nuptias? {CLEOST.} Orno et paro. 	
{ALC.} Non ergo opus est adiutrice? {CLEOST.} Satis domist. ubi nuptiae 	
fuerint, tum istam convenibo. nunc vale, atque istanc iube.— 	
{ALC.} Quid ego nunc faciam? flagitium maxumum feci miser, 	
propter operam illius hirqui ímprobi, edéntuli, 	550
qui hoc mihí contraxit; operam uxoris polliceor foras, 	
quasi catillatum. flagitium hóminis, qui dixit mihi 	
suam úxorem hanc arcessituram esse; éa se eam négat morarier. 	
atque edepol mirum ni subolet iam hoc huic vicinae meae. 	
verum autem altrovorsum quóm eam mecum rationem puto, 	555
si quid eius esset, esset mecum postulatio. 	
ibo intro, ut subducam navim rusum in pulvinaria.— 	
{CLEOST.} Iám hic est lepide ludificatus. miseri ut festinant senes. 	
nunc ego illúm nihili decrepitum meum virum veniat velim, 	
ut eum ludificem vicissim, postquam hunc delusi alterum. 	560
nam ego aliquid contrahere cupio litigi inter eos duos. 	
sed eccum incedit. at, quom aspicias tristem, frugi censeas. 	
	%III.iii 	
{LYSIDAMVS} Stultitia magna est, mea quidem sententia, 	563
hominem amatorem ullum ad forum procedere, 	
in eum diem quoi quod amet in mundo siet; 	565
sicut ego feci stultus: contrivi diem, 	
dum asto advocatus cuidam cognato meo; 	
quem hercle ego litem adeo perdidisse gaudeo, 	
ne me nequiquam sibi hodie advocaverit. 	
nam meo quidem animo qui advocatos advocet 	570
rogitare oportet prius et <per>contarier, 	
adsitne ei animus necne adsit, quem ádvocet: 	
si neget adesse, exanimatum amittat domum. 	
sed uxorem ante aedis eccam. ei misero mihi, 	
metuo ne non sit surda atque haec audiverit. 	575
{CLEOST.} Audivi ecastor cum malo magno tuo. 	
{LYS.} Accedam propius. quid agis, mea festivitas? 	
{CLEOST.} Te ecastor praestolabar. {LYS.} Iamne ornata res? 	
iamne hanc traduxti huc ad nos vicinam tuam, 	
quae te adiutaret? {CLEOST.} Arcessivi, ut iusseras. 	580
verum hic sodalis tuos, amicus optumus, 	
nescio quid se sufflavit uxori suae: 	
negavit posse, quoniam arcesso, mittere. 	
{LYS.} Vitium tibi istuc maxumum est, blanda es parum. 	
{CLEOST.} Non matronarum officiumst, sed meretricium, 	585
viris alienis, mi vir, subblandirier. 	
i tu atque arcesse illam: égo intus quod factost opus 	
volo accurare, mi vir. {LYS.} Propera ergo. {CLEOST.} Licet. 	
iam pol ego huic aliquem in pectus iniciam metum; 	
miserrumum hodie ego hunc habebo amasium.— 	590
	%III.iv 	
{ALCESIMVS} Viso huc, amator si a foro rediit domum, 	591
qui me atque uxorem ludificatust, larua. 	
sed eccum ante aedis. ad te hercle ibam commodum. 	
{LYS.} Et hercle ego ad te. quid ais, vir minimi preti? 	
quid tibi mandavi? quid tecum oravi? {ALC.} Quid est? 	595
{LYS.} Vt bene vocivas aedis fecisti mihi, 	
ut traduxisti huc ad nos uxorem tuam. 	
satin propter te pereo ego atque occasio? 	
{ALC.} Quin tu suspendis te? nempe túte dixeras, 	
tuam arcessituram esse uxorem uxorem meam. 	600
{LYS.} Ergo arcessivisse ait sese, et dixisse te 	
eam nón missurum. {ALC.} Quin eapse ultro mihi 	
negavit eius operam se morarier. 	
{LYS.} Quin eapse me adlegavit, qui istam arcesserem. 	
{ALC.} Quin nihili facio. {LYS.} Quin me perdis. {ALC.} Quin benest, 	605
quin etiam diu morabor, quin cupio tibi— 	
{LYS.} Quin—{ALC.} Aliquid aegre facere. {LYS.} Quin faciam lubens. 	
numquam tibi hodie 'quin' erit plus quam mihi. 	
{ALC.} Quin hercle di te perdant postremo quidem. 	
{LYS.} Quid nunc? missurusne es ad me uxorem tuam? 	610
{ALC.} Ducas, easque in maxumam malam crucem 	
cum hác cum ístac, cumque amica etiam tua. 	
abi et aliud cura, ego iam per hortum iussero 	
meam istúc transire uxorem ad uxorem tuam.— 	
{LYS.} Nunc tu mi amicus es in germanum modum. 	615
qua ego hunc amorem mi esse avi dicam datum 	
aut quid ego umquam erga Venerem inique fecerim, 	
cui sic tot amanti mi obviam eveniant morae? 	
attat, 	
quid illúc clamoris, opsecro, in nostrast domo? 	620
	%III.v 	
{PARDALISCA} Núlla sum, núlla sum, tóta, tota óccidi, 	621
cor metu mortuomst, membra miserae tremunt, 	
nescio unde auxili, praesidi, perfugi 	
mi aut opis copiam comparem aut expetam: 	
tanta factu modo mira miris modis 	625
intus vidi, novam atque integram audaciam. 	
cave tibi, Cleostrata, apscede ab ista, opsecro, 	
né quid in té mali fáxit ira pércita. 	
eripite isti gladium, quae suist impos animi. 	
{LYS.} Nam quid est quod haec huc timida atque exanimata exsiluit foras? 	630
Pardalisca. {PAR.} Perii, unde meae usurpant aures sonitum? 	
{LYS.} Respice modo ad me. {PAR.} O ere mi—{LYS.} Quid tibi est? quid timida es? {PAR.} Perii. 	
{LYS.} Quid, periisti? {PAR.} Perii, et tu periisti. {L.} A, perii? quid ita? 	
{PAR.} Vae tibi. {L.} Immo, vae tibi sit. {P.} Ne cadam, amabo, tene me. 	
{LYS.} Quidquid est, eloquere mihi cito. {PAR.} Contine pectus, 	635
face véntum, amabo, pállio. {LYS.} Timeo hóc negoti quíd siet, 	
nisi haéc meraclo se úspiam percússit flore Liberi. 	637-640
{PAR.} Óptine aurís, amabo. {LYS.} I ín malam a mé crucem, 	641
péctus, aurís, caput téque di pérduint, 	
nám nisi ex té scio, quídquid hoc ést, cito, hoc 	
iám tibi istúc cerebrúm dispércutiam, éxcetra tu, 	
ludibrio pessuma adhuc quae me habuisti. 	645
{PAR.} Ere mí—{LYS.} Quid vis mea me áncilla? {PAR.} Nimiúm saevis. {LYS.} Numeró dicis. 	
sed hóc quidquid ést eloquere, ín pauca cónfer: 	
quid íntus tumúlti fuít? {PAR.} Scibis, aúdi. 	
malúm pessumúmque hic modo intus ápud nos 	649-650
tua áncilla hoc pácto exordíri coépit, 	651
quod haúd Atticám condecét disciplínam. 	
{LYS.} Quid ést id? {PAR.} Timór praepedít dicta línguae. 	
{LYS.} Possúm scire ego ístuc ex té quid negótist? {PAR.} Dicam. 	
tua áncilla, quám tu tuó vilicó vis 	655
dare úxorem, ea íntus—{LYS.} Quid íntus? quid ést? 	
{PAR.} Imitátur malárum malám disciplínam, 	
viró quae suo ínterminetur: vitam— 	
{LYS.} Quid érgo? {PAR.} Ah—{L.} Quid ést? {P.} Interémere ait vélle vitam, 	
gladium—{LYS.} Hém. {PAR.} Gladium—{LYS.} Quid eúm gladium? 	660
{PAR.} Habet. {LYS.} Eí misero mihi, cúr eum habet? 	
{PAR.} Inséctatur ómnis domí per aedis, 	
nec quémquam prope ád se sínit adire: 	
ita ómnes sub árcis, sub léctis laténtes 	
metú mussitánt. {LYS.} Occidi átque intérii. 	665
quid ílli obiéctumst malí tam repénte? 	
{PAR.} Insánit. {LYS.} Sceléstissimum me esse crédo. 	
{PAR.} Immó si sciás dicta quaé dixit hódie— 	
{LYS.} Istúc expetó scire. quíd dixit? {PAR.} Aúdi. 	
per ómnis deós et deás deierávit, 	670
occísurum eum hác nocte quícum cubáret. 	
{LYS.} Men óccidet? {PAR.} Án quippiam ád te attinét? {LYS.} Vah. 	
{PAR.} Quid cúm ea negóti tibíst? {L.} Peccavi: 	
illúc diceré, vilicúm, volébam. 	
{PAR.} Sciéns de via ín semitám degrédere. 	675
{LYS.} Numquíd mihi minátur? {PAR.} Tibi ínfesta solist 	
plús quam cuiquam. {L.} Quam ob rem? {P.} Quia se dés uxorem Olýmpioni, 	
neque se tuam nec se suam neque viri vitam sinere in 	
crástinum protólli: id huc míssa sum tibi ut dícerem, 	679-680
áb ea uti caveás tibi. {LYS.} Perii hércle egó miser. {PAR.} Dígnus <es>. 	681
{LYS.} Neque ést neque fuít me senéx quisquam amátor 	
adaéque misér. {PAR.} Ludo ego húnc facete; 	683-685
nam quaé facta díxi omnia huíc falsa díxi: 	686
era átque haec dolum éx proxumo húnc protulérunt, 	
ego húnc missa súm ludere. {LYS.} Heús Pardalísca. 	
{PAR.} Quid ést? {LYS.} Est—{P.} Quid? {L.} Ést quod volo éxquirere éx te. 	
{PAR.} Moram óffers mihi. {LYS.} Át tu mihi óffers maerórem. 	690
sed étiamne habét nunc Cásina gladium? 	
{PAR.} Habét, sed duós. {LYS.} Quid, duós? {PAR.} Alteró te 	
occísurum aít, alteró vilicum hódie. 	
{LYS.} Occísissimús sum omniúm qui vivont. 	
lorícam induám mi optumum ésse opinor. 	695
quid úxor mea? nón adiit átque ademit? 	
{PAR.} Nemo aúdet prope áccedere. {LYS.} Éxoret. {PAR.} Órat: 	
negát ponere álio modo úllo profécto, 	
nisí se sciát vilicó non datum íri. 	
{LYS.} Atque íngratiís, quia non vólt, nubet hódie. 	700
nam quór non ego íd perpetrém quod coépi, 	
ut núbat mihi? íllud quidém volebam, 	
nostró vilico. {PAR.} Saepícule peccas. 	
{LYS.} Timór praepedít verba. vérum, obsecró te, 	
dic méd uxorem órare ut éxoret íllam, 	705
gládium ut ponat ét redire me íntro ut liceat. {PAR.} Núntiabo. 	
{L.} Ét tu orato. {P.} Et ego órabo. {L.} At blande órato, ut solés. sed audin? 	
si efféxis hoc, soleás tibi dabo, et ánulum in digitum aúreum et bona plúruma. 	708-709
{PAR.} Operám dabo. {LYS.} Face ut ímpetres. 	710
{PAR.} Eo núnciam, nisi quíppiam 	
remoráre me. {LYS.} Abi et cúra. 	
redit éccum tandem opsónatu meus ádiutor, pompám ducit. 	713-719
	%III.vi 	
{OLYMPIO} Vide, fúr, sentis súb signis ducás. {CITRIO} Qui vero hi súnt sentis? 	720
{OL.} Quia quód tetigere, ilíco rapiunt, si eás ereptum, ilíco scindunt: 	
ita quóquo adveniunt, úbiubi sunt, duplicí damno dominós multant. 	
{CIT.} Heia. {OL.} Áttat. cesso mágnufice patriciéque amicirier átque ita ero meo ire ádvorsum? 	
{LYS.} Bone vír, salve. {OL.} Fateór. {LYS.} Quid fit? {OL.} Tu amás: ego ésurio et sitio. 	724-725
{LYS.} Lepide éxcuratus incéssisti. {OL.} Aha, hodie * * 	726
{LYS.} Mane véro, quamquam fástidis. {OL.} Fu fú, fetet tuos míhi sermo. 	
{LYS.} Quae rés? {OL.} Haec res. etiámne adstas? enim véro πράγματά μοι παρέχεις. 	
{LYS.} Dabo tibi μέγα κακόν, 	
ut ego opinor, nisi resistis. {OL.} Ὦ Ζεῦ, 	730
potin a me abeas, nisi me vis vomere hodie? 	
{LYS.} Máne. {OL.} Quid est? quis hic ést homo? 	
{LYS.} Erus súm. {OL.} Quis erus? {LYS.} Cuius tú servo's. {OL.} Servós ego? {LYS.} Atqué meus. 	733-735
{OL.} Non súm ego líber? 	736
meménto, meménto. {LYS.} Mane átque asta. {OL.} Omítte. 	
{LYS.} Servós sum tuós. {OL.} Optumést. {LYS.} Opsecró te, 	
Olýmpisce mí, mi patér, mi patróne. {OL.} Em, 	
sapis sáne. {LYS.} Tuos sum équidem. 	740
{OL.} Quid mi ópust servo tam néquam? 	
{LYS.} Quid núnc? quam mox recreás me? 	
{OL.} Cená modo si sit cócta. 	
{L.} Hisce érgo abeant. {O.} Properé cito intró ite ét cito deproperáte. 	744-745
ego iam íntus ero, facite cenam mihi ut ebria sit. 	746
séd lepide nitidéque volo, níl moror barbaricó bliteo. 	
stasne etiam? i sis, ego hic habeo. numquid est ceterum quod morae sit? 	
{LYS.} Gladiúm Casinam intus habére ait, qui me átque te intérimat. 	
{OL.} Scio. síc sine habére; 	750
nugás agunt: nóvi 	
ego illás malas mérces. 	
quin tu í modo mécum 	
domum. {LYS.} At pól malum métuo. 	
i tú modo, perspicitó prius quid íntus agátur. 	755
{OL.} Tam míhi mea víta 	
quam túa tibi cárast. 	
verum í modo. {LYS.} Si tú iubes, em íbitur tecum. 	
	%IV.i 	
{PARDALISCA} Nec pol ego Nemeae credo neque ego Olympiae 	759
neque usquam ludos tam festivos fieri 	760
quam hic intus fiunt ludi ludificabiles 	
seni nóstro et nostro Olympioni vilico. 	
omnes festinant intus totis aedibus, 	
senex ín culina clamat, hortatur coquos: 	
'quin agitis hodie? quin datis, si quid datis? 	765
properate, cenam iam esse coctam oportuit.' 	
vilicus is autem cum corona, candide 	
vestitus, lautus exornatusque ambulat. 	
illae autem armigerum in cubiculo exornant duae, 	
quem dent pro Casina nuptum nostro vilico. 	770
sed nimium lepide dissimulant, quasi nil sciant 	
fore huius quod futurumst; digne autem coqui 	
nimis lépide ei rei dant operam, ne cenet senex, 	
aulas pervortunt, ignem restingunt aqua: 	
illarum oratu faciunt; illae autem senem 	775
cupiunt extrudere incenatum ex aedibus, 	
ut ipsae solae ventres distendant suos. 	
novi ego illas ambestrices: corbitam cibi 	
comesse possunt. sed aperitur ostium. 	
	%IV.ii 	
{LYSIDAMVS} Si sapitis, uxor, vos tamen cenabitis, 	780
cena ubi erit cocta; égo ruri cenavero. 	
nam novom maritum ét novam nuptam volo 	
rus prosequi, novi hominum mores maleficos, 	
ne quis eam abripiat. facite vostro animo volup. 	
sed properate istum atque istam actutum emittere, 	785
tandem ut † veniamus luci; égo cras hic ero. 	
cras habuero, uxor, ego tamen convivium. 	
{PAR.} Fit quod futurum dixi: incenatum senem 	
foras extrudunt mulieres. {LYS.} Quid tu hic agis? 	
{PAR.} Ego eo quo me ipsa misit. {LYS.} Veron? {PAR.} Serio. 	790
{LYS.} Quid hic speculare? {PAR.} Nil equidem speculor. {LYS.} Abi: 	
tu hic cunctas, intus alii festinant. {PAR.} Eo.— 	
{LYS.} Abi hinc sis ergo, pessumarum pessuma. 	
iamne abiit illaec? dicere hic quidvis licet. 	
qui amat, tamen hercle, si esurit, nullum esurit. 	795
sed eccúm progreditur cum corona et lampade 	
meus socius, compar, commaritus vilicus. 	
	%IV.iii 	
{OLYMPIO} Áge tibicen, dum íllam educunt húc novam nuptám foras, 	798
suavi cantu concelebra omnem hanc plateam hymenaeo. 	
hymen hymenaee o hymen. 	800
{LYS.} Quid agis, mea salus? {OL.} Esurio hercle, atque adeo hau salubriter. 	
{LYS.} At ego amó. {OL.} At ego hercle nihili facio. tibi amor pro cibost, 	
mihi ieiunitate iam dudum intestina murmurant. 	
{LYS.} Nam quid illaéc nunc tam diu intus remorantur remeligines? 	
quasi ob industriam, quanto ego plus propero, procedit minus. 	805
{OL.} Quid si etiam suffundam hymenaeum, si qui citius prodeant? 	
{LYS.} Censeo, et ego te adiutabo in nuptiis communibus. 	
{LYS.} {OL.} Hymen hymenaee o hymen. 	
{LYS.} Perii hercle ego miser, dirumpi hymenaeum cantando licet: 	
illo morbo quo dirumpi cupio, non est copia. 	810
{OL.} Edepol ne tu, sí equos esses, esses indomabilis. 	
{LYS.} Quo argumento? {O.} Nimis tenax es. {L.} Num me expertu's uspiam? 	
{OL.} Di melius faciant. sed crepuit ostium, exitur foras. 	
{LYS.} Di hercle me cupiunt servatum. iam oboluit Casinus procul. 	
	%IV.iv 	
{PARDALISCA} Sensim supera tolle limen pedes, mea nova nupta; 	815
sospes iter incipe hoc, uti viro tuo 	
sémper sis superstes, 	
tuaque út potior polléntia sit vincásque virum victríxque sies, 	
tua vóx superet tuomque imperium: vir te vestiat, tu virum despolies. 	
noctúque et diu ut viro súbdola sis, 	820
ópsecro, memento. 	
{OL.} Malo máxumo suo hercle ílico, ubi tántillum peccássit. 	822-825
{LYS.} Tace. {OL.} Nón taceo. {L.} Quae rés? {O.} Mala malaé male monstrat. 	826
{LYS.} Faciés tu hanc rém mi ex paráta imparátam. 	
id quaérunt volúnt, haec ut ínfecta fáciant. 	
{PAR.} Age Olýmpio, quando vís, uxorem 	
áccipe hanc ab nobis. 	830
{OL.} Date érgo, datúrae si umquam éstis hodie. 	
{LYS.} Abíte intro. {PAR.} Amábo, integrae átque imperítae huic 	
impército. {OL.} Futurum est. 	
{PAR.} Valéte. {OL.} Ite iám. {LYS.} Ite. {PAR.} Iám valete. 	
{LYS.} Iamne ábscessit úxor? {OL.} Domíst, ne time. {LYS.} Eúax, 	835
nunc pól demum ego sum líber. 	
meúm corculúm, melculúm, verculum. {OL.} Heús tu, 	
malo, sí sapies, cavébis; 	
meást haec. {LYS.} Sció, sed meus fructus est prior. 	
{OL.} Tene hánc lampadem. {LYS.} Ímmo ego hánc tenebo. 	840
Venus múltipotens, bona múlta mihi 	
dedísti, huius cúm copiám mihi dedísti. {OL.} O 	
corpúsculum malaculum, 	
mea uxórcula. quae res? 	
{LYS.} Quid est? {OL.} Ínstitit plantam 	845
quasi lúca bos. {LYS.} Tacé sis, 	
nebula haúd est mollis aeque atque huius pectus est. 	
{OL.} Edepol papillam bellulam—ei misero mihi. 	
{LYS.} Quid est? {OL.} Péctus mi icit non cubito, verum ariete. 	
{LYS.} Quid tu ergo hanc, quaeso, tractas tam dura manu? 	850
at mihi, qui belle hanc tracto, non bellum facit. 	
{OL.} Vah. {LYS.} Quid negotist? {OL.} Opsecro, ut valentulast, 	
paene exposivit cubito. {LYS.} Cubitum ergo ire volt. 	
{OL.} Quin imus ergo? {LYS.} I, belle belliatula.— 	
	%V.i 	
{MYRRHINA} Accéptae bene ét commode éximus íntus 	855
ludós visere húc in viam nuptiális. 	
numquam écastor úllo dié risi adaéque, 	
neque hóc quod relícuom est plus rísuram opínor. 	
{PARDALISCA} Lúbet Chalinum quíd agat scire, nóvom nuptum cum nóvo marito. 	
{MYRR.} Nec fállaciam ástutiórem ullus fécit 	860
poéta, atque ut haéc est fabré facta ab nóbis. 	
{CLEOSTRATA} Optúnso ore núnc pervelím progredíri 	
seném, quo senéx nequiór nullus vívit. 	
ne illum quidem 	
néquiorem árbitror ésse, qui locum 	865
praébet illí * <té> nunc praesidem 	
volo híc, Pardalísca, esse, qui hínc exeat 	
eum ut lúdibrio hábeas. 	
{PAR.} Libens fecero et solens. 	
{MYRR.} * spectato: hinc omnia, intus quid agant * 	870
{PARD.} * pone me, amabo. {MYRR.} Et ibi audacius licet 	
quaé velis líbere próloqui. {PARD.} Tace, 	872-873
vostrá foris crépuit. 	874
	%V.ii 	
{OLYMPIO} Neque quó fugiam neque ubí lateam neque hoc dédecus quo modo célem 	875
scio, tántum erus atque ego flágitio superávimus nuptiis nóstris, 	
ita núnc pudeo atque ita núnc paveo atque ita inrídiculo sumus ámbo. 	
sed ego ínsipiens nova núnc facio: pudet quém prius non puditum úmquamst. 	
operám date, dum mea fácta itero: est operaé pretium auribus áccipere, 	
ita rídicula auditu, íteratu ea súnt quae ego intus túrbavi. 	880
ubi intro hánc novam nuptam déduxi, rectá via in conclave ábduxi. 	
sed ténebrae ibi erant tamquam ín puteo; dum sénex abest 'decumbe' ínquam. 	
cónloco fúlcio móllio blándior, 	
út prior quám senex núp<tias pérpetrem>. 	
tárdus esse ílico coépi, quoniam * 	885
respecto identidem, ne senex * 	
inlecebram stupri principio eam savium posco, 	
réppulit míhi manum, néque enim dare sibi sávium me sivit. 	
enim iám magis adproperó, magis iam libet ín Casinam inruere * 	889-890
cupio íllam operam seni súrripere, forem óbdo, ne senex me ópprimeret. 	891
{MYRR.} Ágedum, tuadi hunc. {CLEOS.} Ópsecro, ubi túa nova núptast? 	
{OL.} Perii hércle ego, manifésta res. {CLEOS.} Omnem órdine rem 	893-895
fatéri ergo aequom est. quíd intus agitur? quíd agit Casina? 	896
satin mórigera est? {OL.} Pudet dícere. 	
{CLEOS.} Memora órdine, ut occéperas. 	
{OL.} Pudet hércle. {CLEOS.} Age audacter * 	899-900
<post>quám decubuisti, índe volo memoráre quid est factum * 	901
{OL.} * flagitium est. {CLEOS.} Cavebunt qui audierint. faciant * 	
{OL.} * hoc magnus est. {CLEOS.} Perdis. quin tu pergis? {OL.} Vbi 	
* us suptus porro * 	904-905
{CLEOS.} Quid? {OL.} Babae. {CLEOS.} Quid? {OL.} Papae. 	906
{CLEOS.} * est? {OL.} Oh, erat maximum. 	
* <ferrum ne> haberet metui: id quaerere occepi * 	
dum gladium quaero, * ne habeat, arripio capulum. 	
séd cum cogitó, non habuit gládium, nam esset frígidus. 	910
{CL.} Éloquere. {OL.} At pudét. {CL.} Num radix fúit, {OL.} Non fuít. {CL.} Num cucumis? 	
{OL.} Profecto hercle * non fuit quicquam holerum, 	
nisí, quidquid erat, cálamitas profécto attigerat númquam. 	
íta, quidquid erat, grande erat. 	
{MYRR.} Quíd fit denique? edisserta. {OL.} Vbi appello Casinam, †inquit 	915
'amábo, mea uxórcula, cur vírum tuom sic me spérnis? 	
nimis tú quidem hercle immérito 	
meó mi haec facís, quia mihí te expetívi.' 	918-920
ílla haud verbum fácit et saepit véste id qui estis <múlieres>. 	921
úbi illum saltum vídeo opsaeptum, rógo ut alteró sinat ire. 	
volo, ut obvertam, cubitis im * 	
ullum muttit e * 	
surgo, ut in eam in * 	925
atque illam in * 	
{MYRR.} Perlepide narrat * 	
{OL.} Savium * 	
itá quasi saetis lábra mihi compúngit barba, 	
contínuo in genua ut ástiti, pectús mihi pedibus pércutit. 	930
decído de lecto praécipes: subsílit, optundit ós mihi. 	
indé foras tacitus prófugiens exeo hóc ornatu quó vides, 	
ut sénex hoc eodem póculo, quo egó bibi, biberet. {CLEOS.} Óptume est. 	
séd ubi est palliolúm tuom? {OL.} Hic íntus relíqui. 	
{CLEOS.} Quid núnc? satin lepide adita est vobís manus? {OL.} Mérito. 	935
séd concrepuerúnt fores. num illa mé nunc séquitur? 	
	%V.iii 	
{LYSIDAMVS} Máxumo ego ardeo flágitio néc quid agam meis rébus scio, 	937
néc meam ut uxorem áspiciam cóntra oculis, ita dísperii; 	
<óm>nia palam súnt probra, 	
ómnibus modis óccidi miser. 	940
* ita mánufesto faucíbus teneor 	
* <nec> quibus modis purgem scio me meae uxori. 	
* <at>que expálliatus súm miser, 	
* <cla>ndestinae núptiae. 	
* censeo 	945
* mihi optumum est. 	
* intro ad uxorem meam 	
súfferamque eí meum térgum ob iniúriam. 	
séd ecquis est quí homo munús velit fúngier 	
pró me? quid núnc agam néscio, nisi ut ímprobos 	950
famulos imiter ac domo fugiam. 	
nam salus nulla est scapulis, si domum redeo. 	
* nugas istic dicere licet. vapulo hercle ego invitus tamen 	
etsi malum merui. 	
hac dabo protinam <me> et fugiam. {CHAL.} Heus, sta ílico, amátor. 	955
{LYS.} Óccidi, revocór: quasi non aúdiam, abíbo. 	956-962
	%V.iv 	
{CHAL.} Úbi tu es, qui cólere mores Mássilienses póstulas? 	963
nunc tu si vis subigitare me, probast occasio. 	
redi sis in cubiculum; periisti hercle. age, accede huc modo. 	965
nunc ego tecum aequom arbitrum extra considium captavero. 	
{LYS.} Perii, fusti defloccabit iam illic homo lumbos meos. 	
hac iter faciundumst, nam illac lumbifragiumst obviam. 	
{CLEOS.} Iubeo te salvere, amator. {LYS.} Ecce autem uxor obviamst: 	
[nunc ego intér sacrum saxumque sum nec quo fugiam scio.] 	970
hac lupi, hac canes: lupina scaeva fusti rem gerit; 	
hercle opinor permutabo ego illuc nunc verbum vetus: 	
hac ibo, caninam scaevam spero meliorem fore. 	
{MYRR.} Quid agis, dismarite? {CLEOS.} Mi vir, unde hoc ornatu advenis? 	
quid fecisti scipione aut quod habuisti pallium? 	975
{MYRR.} In adulterio, dum moechissat Casinam, credo perdidit. 	
{LYS.} Occidi. {CH.} Etiamne imus cubitum? Casina sum. {L.} I in malam crucem. 	
{CHAL.} Non amas me? {CLEOS.} Quin responde, tuo quid factum est pallio? 	
{LYS.} Bacchae hercle, uxor—{CLEOS.} Bacchae? {LYS.} Bacchae hercle, uxor—{MYRR.} Nugatur sciens, 	
nam ecastor nunc Bacchae nullae ludunt. {LYS.} Oblitus fui, 	980
sed tamén Bacchae—{CLEOS.} Quid, Bacchae? {LYS.} Sin id fieri non potest— 	
{CLEOS.} Times ecastor. {LYS.} Egone? {CL.} Mentire hercle. nam palles male. 	
ṇ .......... quid me ṿẹ .... ụṣ ..... am me rog̣ạs? 	
* ṃạḷẹ ṛ * mihi 	
* g̣ṛatulor. 	985
* q̣ụ * ṣẹṇex 	
ḥọ * ọṇ * ụ 	
* ụṇc̣ cạsiṇụst | – | 	
quị ḥịc̣ * lem frus ..... ṛạm .. ḍịs 	989-990
({OL.}) qui étiam me miserum famosum fecit flagitiis suis. 	991
{LYS.} Non taces? {OL.} Non herle vero taceo. nam tu maxumo 	
me opsecravisti opere, Casinam ut poscerem uxorem mihi 	
túi amoris causa. {LYS.} Ego istuc feci? {OL.} Immo Hector Ilius 	994-995
te quidem oppresset. {LYS.} Feci égo istaec dicta quae vos dicitis? 	996
{CLEOS.} Rogitas etiam? {LYS.} Si quidem hercle feci, feci nequiter. 	
{CLEOS.} Redi modo huc intro: monebo, si qui meministi minus. 	
{LYS.} Hercle, opinor, potius vobis credam quod vos dicitis. 	
sed, uxor, da viro <tuo> hanc veniam. Myrrhina, ora Cleostratam; 	1000
si umquam posthac aut amasso Casinam aut occepso modo, 	
ne ut eam amasso, sí ego umquam adeo posthac tale admisero 	
nulla causast, quin pendentem me, uxor, virgis verberes. 	
{MYRR.} Censeo ecastor veniam hanc dandam. {CLEOS.} Faciam ut iubes. 	
propter eam rem hanc tibi nunc veniam minus gravate prospero, 	1005
hanc ex longa longiorem ne faciamus fabulam. 	
{LYS.} Non irata es? {CLEOS.} Non sum irata. {LYS.} Tuaen fidei credo? {CL.} Meae. 	
{LYS.} Lepidiorem uxorem nemo quisquam quam ego habeo hanc habet. 	
{CLEOS.} Age tu, redde huic scipionem et pallium. {CHAL.} Tene, si lubet. 	
mihi quidem edepol insignite factast magna iniuria: 	1010
duobus nupsi, neuter fecit quod novae nuptae solet. 	
Spectatores, quod futurumst intus, id memorabimus. 	
haec Casina huius reperietur filia esse ex proxumo 	
eaque nubet Euthynico nostro erili filio. 	
nunc vos aequomst manibus meritis meritam mercedem dare: 	1015
qui faxit, clam uxorem ducet semper scortum quod volet; 	
verum qui non manibus clare, quantum poterit, plauserit, 	
ei pro scorto supponetur hircus unctus nautea. 	

	@Titus Maccius Plautus	Cistellaria	verse
	%CISTELLARIA 	
	%I.i 	
{SELENIVM} Cum ego ántehac te amávi et mi amícam esse crévi, 	1
mea Gýmnasium, et mátrem tuám, tum id mihi hódie 	
apéruistis, tu átque haec: sorór si mea ésses, 	
qui mágis potuerítis mihi honórem ire habitum, 	
néscio, nisi, ut meus est animus, fieri non posse arbitror; 	5
íta omnibus relictis rebus mihi frequentem operam dedistis. 	
éo ego vos amo ét eo á me magnam iniistis gratiam. 	
{GYMNASIVM} Pol isto quidem nos pretio facile est frequentare 	
tibi utilisque habere: 	
ita in prándio nos lepide ác nitide 	10
accépisti apúd te, ut sempér meminerímus. 	
{SEL.} Lubénti edepol ánimo factum ét fiet á me, 	
quae vós arbitrábor velle, éa ut expetéssam. 	
{LENA} Quód ille dixit, quí secundo vénto vectus ést tranquilló mari, 	
véntum gaudeo—écastor ad téd, ita hodie híc acceptaé sumus 	15
suávibus modis, 	
néc nisi disciplina apud te fuit quicquam ibi quin mihi placeret. 	
{SEL.} Quid ita, amabo? {LENA.} Raro nimium dabat quod biberem, id merum infuscabat. 	
{GYMN.} Amábo, hicine ístud decét? {LENA.} Iusque fásque est: 	19-20
nemo álienus híc est. {SEL.} Meritó vostro amó vos, 	21
quía me colitis et mágni facitis. {LENA.} Decet pol, mea Selenium, 	
hunc ésse ordiném benevoléntis intér se 	
béneque amicitia útier, 	
ubi istás videas summó genere natás, summatis mátronas, 	25
ut amícitiam colunt átque ut eam iunctám bene habent intér se. 	
si idem istúd nos faciamús, si idém imitémur, itá tamen víx vivimús 	
cum invídia summa. suárum opum nos vólunt esse indigéntes. 	
nostrá copiá nil volúnt nos potésse 	29-30
suíque omniúm rerum nós indigére, 	31
út sibi simus súpplices. 	
éas si ádeas, abitum quam aditum malis, ita nostro ordini 	
palám blandiúntur, clam, si óccasio usquam est, 	
aquám frigidám subdolé suffúndunt. 	35
virís cum suís praedicánt nos solére, 	
suás paelicés esse aiúnt, eunt depréssum. 	
quia nós libertinaé sumus, et ego ét tua mater, ámbae 	
meretrices fuimus: illa te, ego hanc mihi educavi 	
ex patribus conventiciis. neque ego hanc superbiai 	40
causa pepuli ad meretricium quaestum, nisi ut ne ésurirem. 	
{SEL.} At satius fuerat eam viro dare nuptum potius. {LENA.} Heia, 	
haec quidem ecastor cottidie viro núbit, nupsitque hodie, 	
nubet mox noctu: numquam ego hanc viduam cubare sivi. 	
nam si haec non nubat, lugubri fame familia pereat. 	45
{GYMN.} Necesse est, quo tu me modo voles esse, ita esse, mater. 	
{LENA.} Ecastor haud me paenitet, si ut dicis ita futura es. 	
nam si quidem ita eris ut volo, numquam senecta fies 	
semperque istam quam nunc habes aetatulam optinebis, 	
multisque damno et mihi lucro siné meo saepe eris sumptu. 	50
{GYMN.} Di faxint. {LENA.} Sine opera tua di horunc nil facere possunt. 	
{GYMN.} Equidem hercle addam operam sedulo; sed tu aufer istaec verba. 	
meus oculus, mea Selenium, numquam ego te tristiorem 	
vidi esse. quid, cedo, te obsecro tam abhorret hilaritudo? 	
neque munda adaeque es, ut soles (hoc sis vide, ut petivit 	55
suspiritum alte) et pallida es. eloquere utrumque nobis, 	
et quid tibi est et quid velis nostram operam, ut nos sciamus. 	
noli, obsecro, lacrumis tuis mi exercitum imperare. 	
{SEL.} Méd excrucio, mea Gymnasium: male mihi est, male maceror; 	
doleo ab animo, doleo ab oculis, doleo ab aegritudine. 	60
quid dicam, nisi stultitia mea me in maerorem rapi? 	
{GYMN.} Indidem unde oritur facito ut facias stultitiam sepelibilem. 	
{SEL.} Quid faciam? {GYMN.} In latebras abscondas pectore penitissimo. 	
tuam stultitiam sola facito ut scías sine aliis arbitris. 	
{SEL.} At mihi cordolium est. {GYMN.} Quid? id unde est tibi cor? commemora obsecro; 	65
quod neque ego habeo neque quisquam alia mulier, ut perhibent viri. 	
{SEL.} Siquid est quod doleát, dolet; si aútem non est—tamen hoc hic dolet. 	
{GYMN.} Amat haec mulier. {SEL.} Eho an amare occipere amarum est, obsecro? 	
{GYMN.} Namque ecastor Amor et melle et felle est fecundissimus; 	
gustui dat dulce, amarum ad satietatem usque oggerit. 	70
{SEL.} Ad istam faciem est morbus, qui me, mea Gymnasium, macerat. 	
{GYMN.} Perfidiosus est Amor. {SEL.} Ergo in mé peculatum facit. 	
{GYMN.} Bono animo es, erit isti morbo melius. {SEL.} Confidam fore, 	
si medicus veniat qui huic morbo facere medicinam potest. 	
{GYMN.} Veniet. {SEL.} Spissum istuc amanti est verbum, veniet, nisi venit. 	75
sed ego mea culpa et stultitia peius misera maceror, 	
quom ego illum unum mi exoptavi, quicum aetatem degerem. 	
{LENA.} Matronae magis cónducibilest istuc, mea Selenium, 	
unum amare et cúm eo aetatem exigere quoi nuptast semel. 	
verum enim méretrix fortunati est oppidi simillima: 	80
non potest suam rem obtinere sola sine multis viris. 	
{SEL.} Hoc volo agatis. qua accersitae causa ad me estis, eloquar. 	
nam mea mater, quia ego nolo me meretricem dicier, 	
obsecutast de ea re, gessit morem morigerae mihi, 	
ut me, quém ego amarem graviter, sineret cúm eo vivere. 	85
{LENA.} Stulte ecastor fecit. sed tu enumquam cum quiquam viro 	
consuevisti? {SEL.} Nisi quidem cum Alcesimarcho, nemine, 	
neque pudícitiam meam mi álius quisquam imminuit. {LENA.} Obsecro, 	
quó is homo insinuavit pacto se ad te? {SEL.} Per Dionysia 	
mater pompam me spectatum duxit. dum redeo domum, 	90
conspicillo consecutust clanculum me usque ad fores. 	
inde in amicitiam insinuavit cum matre et mecum simul 	
blanditiis, muneribus, donis. {LENA.} Mihi istunc vellem hominem dari, 	
ut ego illum vorsarem! {SEL.} Quid opust verbis? consuetudine 	
coepi amare contra ego illum, et ille me. {LENA.} O mea Selenium, 	95
adsimulare amare oportet. nam si ames, extempulo 	
melius illi multo, quém ames, consulas quam rei tuae. 	
{SEL.} At ille conceptis iuravit verbis apud matrem meam, 	
me uxorem ducturum esse: ei nunc alia ducendast domum, 	
sua cognata Lemniensis, quae habitat hic in proxumo. 	100
nam eúm pater eius subégit. nunc mea mater iratast mihi, 	
quia non redierim domum ad se, postquam hanc rem resciverim, 	
eum uxorem ducturum esse aliam. {LENA.} Nihil amori iniuriumst. 	
{SEL.} Nunc te amabo ut hanc hic <unum> triduom hoc solum sinas 	
esse et hic servare apud me. nam ad matrem accersita sum. 	105
{LENA.} Quamquam istud mihi erit molestum triduom, et damnum dabis, 	
faciam. {SEL.} Facis benigne et amice. sed tu, Gymnasium mea, 	
si me absente Alcesimarchus veniet, nolito acriter 	
eum inclámare (utut erga me est meritus, mihi cordi est tamen), 	
sed, amabo, tranquille: ne quid, quod illi doleat, dixeris. 	110
accipias clavis: si quid opus tibi erit prompto, promito. 	
ego volo ire. {GYMN.} Vt mi excivisti lacrimas. {SEL.} Gymnasium mea, 	
bene vale. {GYMN.} Cura te, amabo. sicine immunda, obsecro, 	
ibis? {SEL.} Immundas fortunas aequom est squalorem sequi. 	
{GYMN.} Amiculum hoc sustolle saltem. {SEL.} Sine trahi, cum egomet trahor. 	115
{GYMN.} Quando ita tibi lubet, vale atque salve. {SEL.} Si possim, velim.— 	
{GYMN.} Numquid me vis, mater, intro quin eam? ecastor mihi 	
visa amare. {LENA.} Istoc ergo auris graviter obtundo tuas, 	
ne quem ames. abi intro. {GYMN.} Numquid me vis? {LENA.} Vt valeas. {GYMN.} Vale.— 	
	%I.ii 	
  {LENA.} Idem míhi magnae quod parti est vitium mulierum 	120
quae hunc quaestum facimus: quae ubi saburratae sumus, 	
largiloquae extemplo sumus, plus loquimur quam sat est. 	
nam ego illanc olim, quae hinc flens abiit, parvolam 	
puellám proiectam ex angiportu sustuli. 	
[adulescens quidam hic est adprime nobilis 	125
quin ego nunc quia sum onusta mea ex sententia 	
quiaque adeo me complevi flore Liberi, 	
magis líbera uti lingua conlibitum est mihi, 	
tacere nequeo misera quod tacito usus est. 	
Sicyone, summo genere; ei vivit pater. 	130
is amore misere hanc deperit mulierculam, 	
quae hinc modo flens abiit. contra amore eum haec deperit.] 	
eam meae ego amicae dono huic meretrici dedi, 	
quae saepe mecum mentionem fecerat, 	
puerum aut puellam alicunde ut reperirem sibi, 	135
recens natum, eapse quod sibi supponeret. 	
ubi mihi potestas primum evenit, ilico 	
feci eius ei quod me oravit copiam. 	
postquam eam puellam á me accepit, ilico 	
eandem puellam peperit quam a me acceperat, 	140
sine obstetricis opera et sine doloribus, 	
item ut aliae pariunt, quae malum quaerunt sibi. 	
nam amatorem aibat esse peregrinum sibi 	
suppositionemque eius facere gratia. 	
id duae nos solae scimus: ego quae illi dedi 	145
et illa quae a me accepit, praeter vos quidem. 	
haec sic res gesta est. si quid usus venerit, 	
meminisse ego hanc rem vos volo. ego abeo domum.— 	
	%I.iii 	
{AVXILIVM} Vtrumque haec, et multiloqua et multibiba, est anus. 	149
satin víx reliquit deo quod loqueretur loci, 	150
itá properavit de puellae proloqui 	
suppositione. quod si tacuisset, tamen 	
ego eram dicturus, deus, qui poteram planius. 	
nam mihi Auxilio est nomen. nunc operam date, 	
ut ego argumentum hoc vobis plane perputem. 	155
fuere Sicyoni iam diu Dionysia. 	
mercator venit huc ad ludos Lemnius, 	
isque hic compressit virginem, adulescentulus, 	
<vi>, vinulentus multa nocte in via. 	
is ubi malam rem scit se meruisse, ilico 	160
pedibus perfugium peperit, in Lemnum aufugit, 	
ubi habitabat tum. ílla quam compresserat 	
decumo post mense exacto hic peperit filiam. 	
quoniam reum eius facti nescit qui siet, 	
paternum servom sui participat consili, 	165
dat eam puellam ei servo exponendam ad necem. 	
is eam proiecit. haec puellam sustulit. 	
ille clam óbservavit servos <qui eam proiecerat> 	
quo aut quas in aedis haec puellam deferat. 	
ut eampse vos audistis confiterier, 	170
dat eam puellam meretrici Melaenidi, 	
eaque educavit eam sibi pro filia 	
bene ac pudice. tum illic autem Lemnius 	
propinquam uxorem duxit, cognatam suam. 	
ea diem suom obiit, facta morigera est viro. 	175
post<quam> ille uxori iusta fecit, ilico 	
huc commigravit; duxit uxorem hic sibi 	
eandem quam olim virginem hic compresserat, 	
et eam cognoscit esse, quam compresserat; 	
illa illi dicit, eius se ex iniuria 	180
peperisse gnatam átque eam se servo ilico 	
dedisse exponendam. ille extemplo servolum 	
iubet illum eundem persequi, si qua queat 	
reperire quae sustulerit. ei rei nunc suam 	
operam usque assiduo servos dat, si possiet 	185
meretricem illam invenire, quam olim tollere, 	
cum ipse exponebat, ex insidiis viderat. 	
nunc quod relicuom restat volo persolvere, 	
ut expungatur nomen, ne quid debeam. 	
adulescens hic est Sicyoni, ei vivit pater; 	190
is amore proiecticiam illam deperit 	
quae dudum flens hinc abiit ad matrem suam, 	
et illa hunc contra, qui est amor suavissimus. 	
ut sunt humana, nihil est perpetuom datum. 	
pater adulescenti dare volt uxorem; hoc ubi 	195
mater rescivit, iussit accersi eam domum. 	
haec sic res gesta est. bene valete et vincite 	
virtute vera, quod fecistis antidhac; 	
servate vostros socios, veteres et novos, 	
augete auxilia vostra iustis legibus, 	200
perdite perduelles, parite laudem et lauream, 	
ut vobis victi Poeni poenas sufferant.— 	
	%II.i 	
{ALCESIMARCHVS} Credo égo Amorem primum ápud homines carníficinam comméntum. 	203
hanc égo de me coniécturam domi fácio, ni foris quaéram, 	
qui omnés homines supero [atque] ántideo cruciábilitatibus ánimi. 	205
iactór [crucior] agitor stimulór, versor 	
in amóris rota, miser éxanimor, 	
feror dífferor distrahor díripior, 	
ita núbilam mentem animi hábeo. 	209-210
ubi sum, íbi non sum, úbi non sum, íbist animus, 	211
ita mi ómnia sunt ingénia; 	
quod lúbet, non lubet iam id cóntinuo, 	
ita me Amor lassum animi lúdificat, 	214-215
fugat, ágit, appetit, raptát, retinet, 	216
lactát, largitur: quód dat non dat; déludit: 	
modo quód suasit, <id> díssuadet, 	
quod díssuasit, id osténtat. 	219-220
maritúmis moribus mecum experitur 	221
ita méum frangit amantem ánimum; 	
neque, nísi quia miser non eó pessum, 	
mihi úlla abest perdito pérmities. 	
ita páter apud villam détinuit 	225
me hos diés sex ruri cóntinuos, 	
neque lícitum interea est méam amicam visére * 	
estne hóc miserum memorátu? 	
* * * 	
nudiussextus 	230
{(ALC.)} Pótine tu homo facinus facere strenuom? {(Servvs)} Aliorum affatim est 	
qui faciant. sane ego me nolo fortem perhiberi virum. 	
* * * 	232a
{SERVVS} Séd quid istuc? {ALC.} Mala multa dici mihi volo. {SERV.} Qua gratia? 	233
{ALC.} Quia vivo. {SERV.} Facile id quidem edepol possum, si tu vis. {ALC.} Volo. 	
{SERV.} At enim ne tu exponas pugno os metuo in imperio meo. 	235
{ALC.} Numquam edepol faciam. {SERV.} Fidem da. {ALC.} Do, non facturum esse me. 	
sed ego primum, tot qui ab amica abesse potuerim dies, 	
sum nihili. {SERV.} Nihili hercle vero es. {ALC.} * perdite, 	
quae me amaret contra. {SERV.} Dignus hercle es infortunio. 	
{ALC.} Ei me <tot tam> acerba facere in corde. {SERV.} Frugi nunquam eris. 	240
{ALC.} Praesertim quae coniurasset mecum et firmasset fidem, 	
{SERV.} Neque deos neque homines aequom est facere tibi posthac bene. 	
{ALC.} Quae esset aetatem exactura mecum in matrimonio, 	
{SERV.} Compedes te capere oportet neque eas unquam ponere. 	
{ALC.} Quae mihi esset commendata et meae fidei concredita, 	245
{SERV.} Hercle te verberibus multum caedi oportere arbitror. 	
{ALC.} Quae mellillam me vocare et suavium solitast suom. 	
{SERV.} Ob istuc unum verbum dignu's, deciens qui furcam feras. 	
{ALC.} Egomet laetor. sed quid auctor nunc mihi es? {SERV.} Dicam tibi: 	
Supplicium illi des, suspendas te, ne tibi suscenseat. 	250
{ALC.} Quian * 	
{SERV.} Quid tu ergo * te manuleo 	
* * * 	
{(ALC.)} Quid si amo? * {(T.)} * est amor 	273
* atque illam quam <te> amare intellego 	
* si conclusos vos <me> habere in carcere 	275
* amoris noctesque et dies 	
ni emórtuos * 	
mihi nunquam quisquam * 	
{(T.)} Immo maxumus. 	
nam quí amant stulte atque inmodeste atque inprobe 	280
* ne ament. 	
* * * 	
{(ALC.)} * ubi tu es? {SERV.} Ecce me. 	
{ALC.} I, adfer mihi arma ét loricam adducito. 	
{SERV.} Loricam adducam? 	285
{ALC.} I, curre, equom adfer. {SERV.} Hercle hic insanit miser. 	
{ALC.} Abi atque hastatos multos, multos velites, 	
multos cum multis—nil moror precario. 	
ubi sunt quae iussi? {SERV.} Sanus hic non est satis. 	
{T.} Ab anu esse credo nocitum, cum illaec sic facit. 	290
{SERV.} Vtrum deliras, quaeso, an astans somnias, 	
qui equom me adferre iúbes, loricam adducere, 	
multos hastatos, post id multos velites, 	
multos cum multis? haec tu pervorsario 	
mihi fabulatu's. {ALC.} Dixin égo istaec, obsecro? 	295
{SERV.} Modó quidem hercle haec dixisti. {ALC.} Non praesens quidem. 	
{SERV.} Praestigiator, siquidem hic non es atque ades. 	
{T.} Video ego te Amoris valde tactum toxico, 	
adulescens; eo te magis volo monitum. {ALC.} Mone. 	
{T.} Cave sís cum Amore tu unquam bellum sumpseris. 	300
{ALC.} Quid faciam? {T.} Ad matrem eius devenias domum, 	
expurges, iures, ores blande per precem 	
eamque exores ne tibi suscenseat. 	
{ALC.} Expurigabo hercle omnia ad raucam ravim. 	
* * * 	304a
	&Non. p. 72M 	
{SENEX} prohibét divitiis máximis, dóte áltili atque opíma. 	305
* * * 	305a
muliérculam exornatulam. * quidem hercle scita. 	306
quamquam vetus cantherius sum, etiam nunc, ut ego opinor, 	
adhinnire equolam possum ego hanc, si detur sola soli. 	
Gymnasivm Nimis opportune mi evenit rediisse Alcesimarchum; 	
nam sola nulla invitior solet esse. {SEN.} Me vocato, 	310
ne sola sis: ego tecum <ero, volo> ego agere, ut tú agas aliquid. 	
{GYMN.} Nimis lépide exconcinnavit hasce aedis Alcesimarchus. 	
{SEN.} Vt quo<m Ven>us adgreditur, <place>t; lepidumst amare semper. 	
{GYMN.} Venerem meram haec aedes olent, quia amator expolivit. 	
{SEN.} Non modo ipsa lepidast, commode quoque hercle fabulatur. 	315
sed cum dicta huius intérpretor, haec herclest, ut ego opinor, 	
meum quaé corrumpit filium. suspiciost eam esse, 	
utpote quam nunquam viderim; de opinione credo. 	
nam hasce aedis conductas habet meus gnatus, haec ubi astat: 	
hoc hanc eam esse opiniost; nam haec illum nominavit. 	320
quid si adeam atque appellem. mali damnique inlecebra, salve. 	
{GYMN.} * vapulabis. 	
{SEN.} * volo apud te. 	
* * * 	
{GYMN.} Intro abeo, 	330
nam méretricem astare in via solam prostibuli sanest. 	
* * * 	
{GYMN.} quid vis. 	362
{SEN.} Volo éx te scire quidquid est * 	
quid ego usquam male feci tibi <aut meu>s quisquam, id edisserta, 	
quam ob rem me meumque filium quom <matr>e remque nostram 	365
habes pérditui et praedatui? {GYMN.} Miser errat, ut ego dixi. 	
lepidast materies, ludam ego hunc, nam occasio videtur. 	
potin operam inique equidem malam <ut ne> des innocenti? 	
{SEN.} Sed <obsecro> te, nullusnest tibi amator alius quisquam, 	
nisi meus modo unus filius? {GYMN.} Quem quidem ego amem, alius nemo est. 	370
{SEN.} At ego * {GYMN.} Nil moror: damno sunt tui mihi similes. 	
{SEN.} Quid * {(GYMN.)} isne est id arbitratus? 	
* * * 	372a
	&Prisc. GL 2.111K 	
{(GYM.)} datores 	373
negotioli bellissimi senices soletis esse. 	
* * * 	373a
	&Prisc. GL 2.388K 	
{LENA.} Me respondere postulas? iniurium est. 	374
stipulari semper me ultro oportet a viris, 	375
eum quaestum facio, nil viris promittere. 	
* * * 	376a
	&Prisc. GL 2.107K 	
siquidem ímperes pro copia, pro recula 	377
* * * 	377a
	&Festus 372M 	
{LENA.} Quin is, si itura es? nimium is vegrandi gradu. 	378
{GYMN.} Pol ad cubituram, mater, magis sum exercita 	
fere quam ad cursuram. eo sum tardiuscula. 	380
meminere officium suom. 	
ita mustulentus ventus nares attigit. 	
capillo scisso atque excissatis auribus 	
quae quasi carnificis angiporta purigans 	
* * * 	404
non quasi nunc haec sunt hic, limaces, lividae, 	405
febriculosae, miserae amicae, ósseae, 	
diobolares, schoeniculae, miraculae, 	
cum extritis talis, cum todillis crusculis 	
* * * 	
{SEL.} Molestus es. 	449
{ALC.} Meae issula sua <aede>s egent. ad me <sine ducam>. {SEL.} Aufer manum. 	450
{ALC.} Germana mea sororcula. {SEL.} Repudio te fraterculum. 	
{ALC.} Tum tu igitur, mea matercula. {MEL.} Repudio te † fraterculum. 	
{ALC.} Opsecro te {SEL.} Valeas. {ALC.} Vt sinas {SEL.} Nil moror. {ALC.} Expurigare me. 	
{SEL.} * {ALC.} Sine dicám. {MEL.} Satis sapit mihi tuis periuriis. 	
* at nunc non potest. {ALC.} Supplicium polliceri volo. 	455
{SEL.} At mi aps te accipere non libet. {ALC.} Em omnia 	
patior iure infelix. {SEL.} Volup est neque tis misereri decet. 	
quamquam hominem * 	
verba dare * 	
non illa * qui frangant foedera 	460
* eos * 	
{(SEL.)} dabis.— 	
{ALC.} At egó nec do néque te amíttam hodie, nisi quaé volo tecúm loqui 	
das mihi operam. 	
{MEL.} Pótin ut mihi molestus ne sis? {ALC.} Quin id est nomen mihi, 	465
omnes mortales vocant molestum. * 	
* obsecro. {MEL.} At frustra obsecras. 	
* * * 	
quia sine omni * {ALC.} Dabo 	
ius iurandum. * 	470
{MEL.} At ego nunc <ab> illo mihi <caveo> iure iurando tuo; 	
similest ius iurandum amantum quasi ius confusicium. 	
{ALC.} Nescia * 	
* {(MEL.)} nugas agis. 	
* * * 	475
{ALC.} Supplicium dabo * 	477
quo modo ego * 	
* {(MEL.)} quia es nactus novam, 	
quae * quaedam quasi tu nescias. 	480
* {ALC.} Di deaeque illam perdant † pariter. 	
* umquam, si hoc fallo. {MEL.} Nil moror 	
* falsum fallis, eo te * ignorat fides. 	
postremo, si mihi dedisses verba, deis numquam dares. 	
{ALC.} Quin equidem illam ducam uxorem. {MEL.} Ducas, si * 	485
nunc hoc si tibi commodumst, quae * 	
{ALC.} Instruxi illi aurum atque vestem. {(MEL.)} * 	
siquidem amabas, * illi instrui. 	
sed sino. iam hoc mihi responde quod <ego> te rogavero: 	
instruxisti * 	490
tibi ita ut voluisti * {(ALC.)} quod volo. 	
{MEL.} Eo facetu's quia tibi aliast sponsa locuples Lemnia. 	
habeas. neque nos factione tanta quanta tu sumus 	
neque opes nostrae tam sunt validae quam tuae; verum tamen 	
hau metuo ne ius iurandum nostrum quisquam culpitet: 	495
tu iam, si quid tibi dolebit, scies qua doleat gratia. 	
{ALC.} Di me perdant—{MEL.} Quodcumque optes, tibi velim contingere. 	
{ALC.} Si illam uxorem duxero umquam, mihi quam despondit pater. 	
{MEL.} Et me, si umquam tibi uxorem filiam dedero meam. 	
{ALC.} Patierin me periurare? {MEL.} Pol te aliquanto facilius, 	500
quam me meamque rem perire et ludificari filiam. 	
alibi quaere ubi iuri iurando tuo satis sit subsidi: 	
hic apud nós iam, Alcesimarche, confregisti tesseram. 	
{ALC.} Face semel periclum. {MEL.} Feci saepe, quod factum queror. 	
{ALC.} Redde mi illam. {MEL.} Inter novam rem verbum usurpabo vetus: 	505
quod dedi datum non vellem, quod relicuomst non dabo. 	
{ALC.} Non remissura es mihi illam? {MEL.} Pro me responsas tibi. 	
{ALC.} Non remittes? {MEL.} Scis iam dudum omnem meam sententiam. 	
{ALC.} Satin istuc tibi in corde certumst? {MEL.} Quin ego commentor quidem. 	
{ALC.} Non edepol <ego> istaec tua dicta nunc in auris recipio. 	510
{MEL.} Non? hem, quid agis igitur? animum advorte iam, ut quid agas scias. 	
{ALC.} At ita me di deaeque, superi atque inferi et medioxumi, 	
itaque me Iuno regina et Iovis supremi filia 	
itaque me Saturnus eius patruos—{MEL.} Ecastor pater. 	
{ALC.} Itaque me Ops opulenta illius avia—{MEL.} Immo mater quidem. 	515
{ALC.} Iuno filia et Saturnus patruos et summus Iuppiter— 	
tu me delenis, propter te haec pecco. {MEL.} Perge dicere. 	
{ALC.} Anne etiam, ut quid consultura sis sciam, pérgis eloqui? 	
{MEL.} Non remittam. definitumst. {ALC.} Enim vero ita me Iuppiter 	
itaque me Iuno itaque Ianus ita—quid dicam nescio. 	520
iam scio. immo, mulier, audi, meam ut scias sententiam. 	
di me omnes, magni minuti, ét etiam patellarii 	
faxint, ne ego <dem vivae> vivos savium Selenio, 	
nisi ego teque tuamque † filiam meque hodie obtruncavero, 	
poste autem cum primo luci cras nisi ambo occidero, 	525
et equidem hercle nisi pedatu tertio † omnis efflixero, 	
nisi tu illam remittis ad me. dixi quae volui. vale.— 	
{MEL.} Abiit intro iratus. quid ego nunc agam? si redierit 	
illa ad hunc, ibidem loci res erit: ubi odium occeperit, 	
illam extrudet, tum hanc uxorem Lemniam ducet domum. 	530
sed tamen ibo et persequar: amens ne quid faciat, cauto opust. 	
postremo, quando aequa lege pauperi cum divite 	
non licet, perdam operam potius quam carebo filia. 	
sed quis hic est qui recta platea cursum huc contendit suom? 	
et illud paveo et hoc formido, ita tota sum misera in metu. 	535
	%II.ii 	
{LAMPADIO} Anum sectatus sum clamore per vias, 	536
miserrumam habui. ut illaec hodie quot modis 	
moderatrix <linguae> fuit atque immemorabilis. 	
quot illí blanditias, quid illi promisi boni, 	
quot admoenivi fabricas, quot fallacias 	540
in quaestione. vix exculpsi ut diceret, 	
quia ei promisi dolium vini dare. 	
	%II.iii 	
{PHANOSTRATA} Audire vocem visa sum ante aedis modo 	543
mei Lampadisci servi. {LAMP.} Non surda es, era: 	
recte audivisti. {PHAN.} Quid agis hic? {LAMP.} Quod gaudeas. 	545
{PHAN.} Quid id est? {LAMP.} Hinc ex hisce aedibus paulo prius 	
vidi exeuntem mulierem. {PHAN.} Illam quae meam 	
gnatam sustulerat? {LAMP.} Rem tenes. {PHAN.} Quid postea? 	
{LAMP.} Dico éi, quo pacto eam ab hippodromo viderim 	
erilem nostram filiam sustollere. 	550
extimuit tum illa. {MEL.} Iam horret corpus, cor salit. 	
nam mihi ab hippodromo memini adferri parvolam 	
puellam eamque me mihi supponere. 	
{PHAN.} Age perge, quaeso. ánimus audire expetit 	
ut gesta res sit. {MEL.} Vtinam audire non queas. 	555
* * * 	555a
{LAMP.} Pergo illa<m onerare> dictis: 'illaec ted anus 	556
fortu<nis ex secundis ad mi>seras vocat. 	
nam illaec tibi nutrix est, ne matrem censeas. 	
ego te reduco et revoco ad <summas> ditias, 	
ubi tu locere in luculentam familiam, 	560
unde tíbi talenta magna viginti pater 	
det dotis; non enim hic, ubi ex Tusco modo 	
tute tibi indigne dotem quaeras corpore. 	
{PHAN.} An, amabo, meretrix illa est quae illam sustulit? 	
{LAMP.} Immo [meretrix] fuit; sed ut sit dé ea re, eloquar. 	565
iam perducebam illam ad me suadela mea: 	
anus éi amplexa est genua, plorans, obsecrans, 	
ne deserat se: eam suam esse filiam, 	
seque eam peperisse sancte adiurabat mihi. 	
'istanc quam quaeris' inquit 'ego amicae meae 	570
dedi, quae éducaret eam pro filiola sua; 	
et vivit' inquit. 'ubi ea est?' inquam extempulo. 	
{PHAN.} Servate di med obsecro. {MEL.} At me perditis. 	
{PHAN.} Quoi illam dedisset exquisisse oportuit. 	
{LAMP.} Quaesivi, et dixit meretrici Melaenidi. 	575
{MEL.} Meum elocutust nomen, interii <oppido>. 	
{LAMP.} Vbi elocuta est, ego continuo [anum] interrogo; 	
'ubi habitat?' inquam 'duc ac demonstra mihi.' 	
'avecta est' inquit 'peregre hinc habitatum.' {MEL.} Obsipat 	
aculam. {LAMP.} 'Quo avecta est, eo sequemur. sicine 	580
agis núgas? periisti hercle, ni * * 	
* * <non> hoc longe destiti 	
instare, usque adeo donec se adiurat anus 	
iam mihi monstrare. {PHAN.} Át non missam oportuit. 	
{LAMP.} Servatur. sed illaec se quandam aibat mulierem 	585
suam bene volentem convenire etiam prius, 	
commune quacum id esset sibi negotium. 	
et scio venturam. {MEL.} Me indicabit, et suas 	
ad meas miserias † alias faciem consciam. 	589-590
{PHAN.} Quid nunc vis facere me? {LAMP.} Intro abi atque animo bono es. 	591
vir tuos si veniet, iube domi opperirier, 	
ne in quaestione mihi sit, si quid eum velim. 	
ego ad ánum recurro rursum. {PHAN.} Lampadio, obsecro, 	
cura. {LAMP.} Perfectum ego hoc dabo negotium. 	595
{PHAN.} Deos téque spero.—{LAMP.} Eosdem ego, uti abeas domum. 	
{MEL.} Adulescens, asta atque audi. {LAMP.} Men, mulier, vocas? 	
{MEL.} Te. {LAMP.} Quid negoti est? nam occupatus sum ampliter. 	
{MEL.} Quis istic habitat? {LAMP.} Demipho dominus meus. 	
{MEL.} Nempe istic est, qui Alcesimarcho filiam 	600
suam despondit in divitias maxumas? 	
{LAMP.} Is ipsust. {MEL.} Eho tu, quam vos igitur filiam 	
nunc quaeritatis alteram? {LAMP.} Ego dicam tibi: 	
non ex uxore natam uxoris filiam. 	
{MEL.} Quid istuc est verbi? {LAMP.} Ex priore muliere 	605
nata, inquam, meo ero est filia. {MEL.} Certe modo 	
huius, quaé locuta est, quaerere aibas filiam. 	
{LAMP.} Huius ergo quaero. {MEL.} Quo modo igitur, obsecro, 	
haec est prior, quae nupta nunc est? {LAMP.} Conteris 	
tu tua me oratione, mulier, quisquis es. 	610
medioxumam quam duxit uxorem, ex ea 	
nata est haec virgo, Alcesimarcho quae datur. 	
ea uxór diem obiit. iam scis? {MEL.} Teneo istuc satis. 	
sed ego illud quaero confragosum, quo modo 	
prior pósterior sit et posterior sit prior? 	615
{LAMP.} Prius hanc compressit quam uxorem duxit domum, 	
prius grávida facta est priusque peperit filiam; 	
eam póstquam peperit, iussit parvam proici: 	
ego eam proieci, ália mulier sustulit, 	
ego inspectavi. érus hanc duxit postibi. 	620
eam núnc puellam filiam eius quaerimus. 	
quid nunc supina susum in caelum conspicis? 	
{MEL.} Ei nunciam istuc quo properabas, nil moror. 	
nunc intellexi. {LAMP.} Dis hercle habeo gratiam, 	
nam ni intellexes, numquam, credo, amitteres.— 	625
{MEL.} Nunc mihi bonae necessumst esse ingratiis, 	
quamquam esse nolo. rem palam esse intellego: 	
nunc egomet potius hanc inibo gratiam 	
ab illis, quam illaec me indicet. ibo domum, 	
atque ad parentes redducam Selenium.— 	630
	%III.i 	
{MELAENIS} Rem élocuta sum tibi omnem; sequere hac me, Selenium, 	631
ut eorum quoiam esse oportet te sis potius quam mea. 	
quamquam invita te carebo, ánimum ego inducam tamen 	
ut illud quem <ad modum> tuam in rem bene conducat consulam. 	
nam hic crepundia insunt, quibuscum te illa olim ad me detulit, 	635
quae mihí dedit, parentes te ut cognoscant facilius. 	
accipe hanc cistellam, Halisca. ágedum pulta illas fores. 	
dic me orare ut aliquis intus prodeat propere ocius. 	
{ALCESIMARCHVS} Recipe me ad te, Mors, amicum et benevolum. {SELENIVM} Mater mea, 	639-640
periimus miseraé. {ALC.} Vtrum hac me feriam an ab laeva latus? 	641
{MEL.} Quid tibi est? {SEL.} Alcesimarchum non vides? ferrum tenet. 	
{ALC.} Ecquid agis? remorare. lumen linque. {SEL.} Amabo, accurrite, 	
ne se interemat. {ALC.} O Salute méa salus salubrior, 	
tu nunc, si ego volo seu nolo, sola me ut vivam facis. 	645
{MEL.} Haud voluisti istuc severum facere. {ALC.} Nil mecum tibi, 	
mortuos tibi sum: hanc ut habeo certum est non amittere; 	
nam hercle iam ad me adglutinandam totam decretum est dare. 	
ubi estis, servi? occludite aedis pessulis, repagulis 	
ilico: hanc ego tetulero intra limen.—{MEL.} Abiit, abstulit 	650
mulierem. ibo, persequar iam illum intro, ut haec ex me sciat 	
éadem, si possum tranquillum facere ex irato mihi. 	
	%IV.i 	
{LAMPADIO} Nullam ego me vidisse credo magis anum excruciabilem 	653
quam illaec est, quae dudum fassa est mihi quaene infitias eat. 	
sed eccam eram video. sed quíd hoc est, haec quod cistella hic iacet 	655
cum crepundiis? nec quemquam conspicor alium in via. 	
faciundum est puerile officium: conquiniscam ad cistulam. 	
{PHANOSTRATA} Quid agis, Lampadio? {LAMP.} Haec cistella numnam hinc ab nobis domo est? 	
nam hinc ab ostio iacentem sustuli. {PHAN.} Quid nuntias 	
super anu? {LAMP.} Scelestiorem in terra nullam esse alteram. 	660
omnia infitiatur ea quae dudum confessa est mihi. 	
nam hercle ego <quam> illam anum inridere me ut sinam, satiust mihi 	
quovis exitio interire. {PHAN.} Di, obsecro vostram fidem. 	
{LA.} Quid deos obsecras? {PH.} Servate nos. {LA.} Quid est? {PH.} Crepundia 	
haec sunt, quibuscum tu extulisti nostram filiolam ad necem. 	665
{L.} Sanane es? {P.} Haec sunt profecto. {L.} Pergin? {P.} Haec sunt. {L.} Si mihi 	
alia mulier istoc pacto dicat, dicam esse ebriam. 	
{PHAN.} Non ecastor falsa memoro. {LAMP.} Nam, obsecro, unde haec gentium? 	
aut quis deus obiecit hanc ante ostium nostrum, quasi 	
dedita opera, in tempore ipso? {PHAN.} Spes mihi sancta subveni. 	670
	%IV.ii 	
{HALISCA} Nisi quíd mi opis di dant, dísperii, neque unde aúxilium expetam hábeo. 	671
itaque † petulantia mea me animi miseram habet. 	
quae in térgum meúm ne veniánt, male formído, 	
si era méa <me> sciát tam socórdem esse quám sum. 	
quamne ín manibus ténui atque accépi hic ante aédis 	675
cistéllam, ubi ea sít nesció, nisi ut opínor 	
loca haec circiter excidit mihi. 	
mei hómines, mei spectátores, facite índicium, si quís vidit, 	
quis eam ábstulerit quisve sústulerit et utrum hác an illac iter ínstiterit. 	
non súm scitiór, quae hos rogem aút quae fatígem, 	680
qui sémper maló muliebrí sunt lubéntes. 	
nunc véstigia híc si qua súnt noscitábo. 	
nam sí nemo hac praéter iít, postquam intro ábii, 	
cistélla hic iacéret. quid híc? perii, opínor. 	
actum ést, ilicét me infelícem et sceléstam. 	685
nulla ést, neque ego sum úsquam. perdíta perdidít me. 	
sed pérgam ut coépi tamén, quaeritábo. 	
nam et intús paveo et foris fórmido, 	
ita núnc utrubique metús me agitat. 	688a
ita súnt homines miseré miseri: 	689
ílle nunc laétus est, quísquis est, qui íllam habet, 	690
quaé neque illa ílli quicquam úsui et mi exítio est. 	
sed mémet morór, quom hoc agó setius. 	
Halísca, hoc age, ad térram aspice ét despice, 	
oculís investíges, astúte augura. 	
{LAM.} Era. {PH.} Hém quid est? {LAM.} Haec ést. {PH.} Quis est? {LAM.} Quoi haec éxcidit cistélla. 	695
{PHAN.} Certe est, eum locum signat, ubí ea excidit: apparet. 	
{HAL.} Sed is hác iit, hac soccí video 	
vestígium in pulvere, pérsequar hac. 	
in hoc iám loco cum altero cónstitit. hic 	
meis túrba oculis modo se óbiecit: 	699a
neque prórsum iit hac: hic stétit, hinc illo 	700
exiít. hic conciliúm fuit. 	700a
ad duós attinet, liquidúmst. attat, 	701
singulúm video vestígium. 	701a
sed is hác abiit. contémplabor. hinc húc iit, hinc nusquam ábiit. 	702
actám rem ago. quod periít, periit: meum córium <cum> cistélla. 	
redeo íntro. {PHAN.} Muliér, mane. sunt quí volunt té conventam. 	
{HAL.} Quis mé revocat? {LAMP.} Bona femina et malus masculus volunt te. 	705
{HAL.} * * postremo ille 	
plus qui vocat scit quod velit, quam ego quae vocor. revortor. 	
[ecquem vidisti † quaerere hic, amabo, in hac regione 	
cistellam cum crepundiis, quam ego hic amisi misera? 	
nam dudum ut accucurrimus ad Alcésimarchum, ne se 	710
vita interemeret, tum <éam mihi op>inor excidisse. 	
{LAMP.} Cistellam haec mulier <perdidit. tace>amus, era, parumper. 	
{HAL.} Disperii misera. quid ego erae dicam? quae me opere tanto 	
servare iussit, qui suos Selenium parentes 	
facilius posset noscere, quae erae [meae] supposita est parva, 	715
quam quaedam meretríx ei dedit. {LAMP.} Nostram haec rem fabulatur, 	
hanc scire oportet, filia tua ubí sit, signa ut dicit. 	
{HAL.} Nunc eam volt suae matri et patri, quibus nata est, reddere ultro. 	
mi homo, obsecro, alias res geris, ego tibi meas res mando. 	
{LAMP.} Istuc ago, atque istic mihi cibus est, quod fabulare, 	720
sed inter rém agendam istam erae huic respondi quod rogabat. 	
nunc ad te redeo: si quid est opus, dic, impetratumst.] 	
quid quaeritabas? {HAL.} Mí homo et mea mulier, vos saluto. 	
{PHAN.} Et nos te. sed quid quaeritas? {HAL.} Vestigium hic requiro, 	
qua aufugit quaedam * aestio * {LAMP.} Quid id? quid nam est? 	725
{HAL.} Alienum * et maerorem familiarem. 	
{LAMP.} Mala mers, era, haec et callida est. {PHAN.} Ecastor ita videtur. 	
{LAMP.} Imitatur nequam bestiam et damnificam. {PHAN.} Quamnam, amabo? 	
{LAMP.} Involvolum, quae in pampini folio intorta implicat se: 	
itidem haec exorditur sibi intortam orationem. 	730
quid quaeritas? {HAL.} Cistellula hinc mi, adulescens, evolavit. 	
{LAMP.} In caveam latam oportuit. {HAL.} Non edepol praeda magna. 	
{LAMP.} Mirum quin grex venalium in cistella infuerit una. 	
{PHAN.} Sine dicat. {LAMP.} Si dicat quidem. {PHAN.} Age lóquere [tu] quid ibi infuerit. 	
{HAL.} Crepundia una. {LAMP.} Est quidam homo, qui illam ait se scire ubi sit. 	735
at pol ille a quadam muliere, si eam monstret, gratiam ineat. 	
{LAMP.} At sibi ille quidam volt dari mercedem. {HAL.} At pol illa quaedam, 	
quae illam cistellam perdidit, quoidam negat esse quod det. 	
{LAMP.} At enim ille quidam o<peram bonam magis> expetit quam argentum. 	
{HAL.} At pol illi quoidam mulieri nulla opera gratuita est. 	740
{PHAN.} Commodule quaedam. tu tibi nunc prodes. confitemur 	
cistellam habere. {HAL.} At vos Salus servassit. ubi ea nunc est? 	
{PHAN.} Salvam eccam. sed ego rem meam magnam confabulari 	
tecum volo: sóciam te mihi adopto ad meam salutem. 	
{HAL.} Quid istúc negoti est? aut quis es? {PHAN.} Egó sum illius mater, 	745
quae haec gestitavit. {HAL.} Hicine tu ergo habitas? {PHAN.} Hariolare. 	
sed quaéso, ambages, mulier, mitte atque hoc age. 	
eloquere, unde haec sunt tibi, cito, crepundia. 	
{HAL.} Mea haec erilis gestitavit filia. 	
{LAMP.} Mentiris, nam mea gestitavit, non tua. 	750
{PHAN.} Ne obloquere. {LAMP.} Taceo. {PHAN.} Mulier, perge dicere. 	
ubi ea est, quae gestitavit? {HAL.} Hic in proximo. 	
{PHAN.} Istic quidem edepol mei virí habitat gener. 	
* * * 	753a
{PHAN.} Ne obloquere rusus. perge porro dicere. 	
quot annos nata dicitur? {HAL.} Septemdecim. 	755
{PHAN.} Mea est. {LAMP.} East: u< * numer>us annorum attulit. 	
{HAL.} Quid qua <tibi causa haec dixi?> iam quaero meam. 	
{LAMP.} At po<l ego * > sunt, quaero tertiam. 	
{PHAN.} Quod quaeritabam, filiam inveni meam. 	
{HAL.} Aequom est <reponi> per fidem quod creditum est, 	760
ne bene merenti sit malo benignitas. 	
nostra haec alumna est, tua profecto filia: 	
* * * 	762a
et redditura est tuam tibi, et ea gratia 	
domo profecta est. ceterum ex ipsa, obsecro, 	
exquaeritote: ego serva sum. {PHAN.} Aequom postulas. 	765
{HAL.} Illius égo istanc esse malo gratiam. 	
sed istánc cistellam te opsecro ut reddas mihi. 	
{PHAN.} Quid fit, Lampadio? {LAMP.} Quod tuom est teneas tuom. 	
{PHAN.} At me huius miseret. {LAMP.} Sic faciundum censeo: 	
da isti cistellam et intro abi cum istac semul. 	770
{PHAN.} Tibi auscultabo. tene tu cistellam tibi, 	
abeamus intro. sed quid <est> nomen tuae 	
dominae? {HAL.} Melaenis. {PHAN.} I prae, iám ego te sequar.— 	
	%V.i 	
{DEMIPHO} Quíd hoc negoti est, quód omnes homines fabulantur per vias 	774
mihi esse filiam inventam? et Lampadionem me in foro 	775
quaesivisse aiunt. {LAMP.} Ere, unde is? {DEM.} Ex senatu. {LAMP.} Gaudeo 	
tibi mea opera liberorum esse amplius. {DEM.} Enim non placet. 	
nil moror aliena mi opera fieri pluris liberos. 	
sed quid istúc est? {LAMP.} Propera ire intro húc ad adfinem tuom, 	
filiam tuam iám cognosces intus. íbidem uxor tua est. 	780
abi cito. {DEM.} Praevorti hoc certumst rebus aliis omnibus.— 	
{CATERVA} Ne exspectetis, spectatores, dum illi huc ad vos exeant: 	
nemo exibit, omnes intus conficient negotium. 	
ubi id erit factum, ornamenta ponent; postidea loci 	
qui deliquit vapulabit, qui non deliquit bibet. 	785
nunc quod ad vos, spectatores, relicuom relinquitur, 	
more maiorum date plausum postrema in comoedia. 	

	@Titus Maccius Plautus	Curculio	verse
	%CVRCVLIO 	
	%I.i 	
{PALINVRVS} Quo ted hoc noctis dicam proficisci foras 	1
Cum istoc ornatu cumque hac pompa, Phaedrome? 	
{PHAEDROMVS} Quo Venus Cupidoque imperat, suadet Amor: 	
si media nox est sive est prima vespera, 	
si status condictus cum hoste intercedit dies, 	5
tamen est eundum quo imperant ingratiis. 	
{PAL.} At tandem, tandem—{PHAED.} Tandem es odiosus mihi. 	
{PAL.} Istuc quidem nec bellum est nec memorabile: 	
tute tibi puer es, lautus luces cereum. 	
{PHAED.} Egon apicularum congestum opera non feram, 	10
ex dulci oriundum melculo dulci meo? 	
{PAL.} Nam quo te dicam ego ire? {PHAED.} Si tu me roges, 	
dicam ut scias. {PAL.} Si rogitem, quid respondeas? 	
{PHAED.} Hoc Aesculapi fanum est. {PAL.} Plus iam anno scio. 	
{PHAED.} Huic proxumum illud ostiumst oculissimum. 	15
salve, valuistin? {PAL.} Ostium occlusissimum, 	
caruitne febris te herí vel nudiustertius 	
et heri cenavistine? {PHAED.} Deridesne me? 	
{PAL.} Quid tu ergo, insane, rogitas valeatne ostium? 	
{PHAED.} Bellissimum hercle vidi et taciturnissimum, 	20
numquam ullum verbum muttit: cum aperitur tacet, 	
cum ílla noctu clanculum ad me exit, tacet. 	
{PAL.} Numquid tu quod te aut genere indignum sit tuo 	
facis aut inceptas facinus facere, Phaedrome? 	
num tu pudicae cuipiam insidias locas 	25
aut quam pudicam ésse oportet? {PHAED.} Nemini, 	
nec me ille sirit Iuppiter. {PAL.} Ego item volo. 	
ita tuom conferto amare semper, si sapis, 	
ne id quod ames populus si sciat, tibi sit probro. 	
semper curato ne sis intestabilis. 	30
{PHAED.} Quid istúc est verbi? {PAL.} Caute ut incedas via: 	32
quod amas amato testibus praesentibus. 	31
{PHAED.} Quin leno hic habitat. {PAL.} Nemo hinc prohibet nec vetat, 	33
quin quod palam est venale, si argentum est, emas. 	
nemo ire quemquam publica prohibet via; 	35
dum ne per fundum saeptum facias semitam, 	
dum ted abstineas nupta, vidua, virgine, 	
iuventúte et pueris liberis, ama quid lubet. 	
{PHAED.} Lenonis hae sunt aedes. {PAL.} Male istis evenat. 	
{PHAED.} Qui? {PAL.} Quia scelestam servitutem serviunt. 	40
{PHAED.} Obloquere. {PAL.} Fiat maxume. {PHAED.} Etiam taces? 	
{PAL.} Nempe obloqui me iusseras. {PHAED.} At nunc veto. 	
sed ita uti occepi dicere: ei ancillula est. 	
{PAL.} Nempe huic lenoni qui hic habitat? {PHAED.} Recte tenes. 	
{PAL.} Minus fórmidabo, ne excidat. {PHAED.} Odiosus es. 	45
eam vólt meretricem facere. éa me deperit, 	
ego autem cum illa facere nolo mutuom. 	
{PAL.} Quid ita? {PHAED.} Quia proprium facio: amo pariter simul. 	
{PAL.} Malus clándestinus est amor, damnumst merum. 	
{PHAED.} Est hercle ita ut tu dicis. {PAL.} Iamne ea fert iugum? 	50
{PHAED.} Tam a me pudica est quasi soror mea sit, nisi 	
si est osculando quippiam impudicior. 	
{PAL.} Semper tu scito, flamma fumo est proxima; 	
fumo comburi nil potest, flamma potest. 	
qui é nuce nuculeum esse volt, frangit nucem: 	55
qui volt cubare, pandit saltum saviis. 	
{PHAED.} At illa ést pudica neque dum cubitat cum viris. 	
{PAL.} Credam, pudor si cuiquam lenoni siet. 	
{PHAED.} Immo ut illam censes? ut quaeque illi occasiost, 	
subripere se ad me; ubi savium oppegit, fugit. 	60
id eo fit, quia hic leno, <hic qui> aegrotus incubat 	
in Aesculapi fano, is me excruciat. {PAL.} Quid est? 	
{PHAED.} Alias me poscit pro illa triginta minas, 	
alias talentum magnum; neque quicquam queo 	
aequi bonique ab eo impetrare. {PAL.} Iniuriu's, 	65
qui quod lenoni nulli est id ab eo petas. 	
{PHAED.} Nunc hinc parasitum in Cariam misi meum 	
petitum argentum a meo sodali mutuom. 	
quod si non affert, quo me vortam nescio. 	
{PAL.} Si deos salutas, dextrovorsum censeo. 	70
{PHAED.} Nunc ara Veneris haec est ante horunc fores; 	
me inferre Veneri vovi ieientaculum. 	
{PAL.} Quid? tu te pones Veneri ieientaculo? 	
{PHAED.} Me, te atque hosce omnis. {PAL.} Tum tu Venerem vomere vis. 	
{PHAED.} Cedo, puere, sinum. {PAL.} Quid facturu's? {PHAED.} Iam scies. 	75
anus hic solet cubitare custos ianitrix, 	
nomen {LEAENA}e est, multibiba atque merobiba. 	
{PAL.} Quasi tu lagoenam dicas, ubi vinum Chium 	
solet ésse. {PHAED.} Quid opust verbis? vinosissima est; 	
eaque extemplo ubi <ego> vino has conspersi fores, 	80
de odore adesse me scit, aperit ilico. 	
{PAL.} Eine hic cum vino sinus fertur? {PHAED.} Nisi nevis. 	
{PAL.} Nolo hercle, nam istunc qui fert afflictum velim; 	
ego nobis afferri cénsui. {PHAED.} Quin tu taces? 	
si quid super illi fuerit, id nobis sat est. 	85
{PAL.} Quisnam istic fluviust, quem non recipiat mare? 	
{PHAED.} Sequere hac, Palinure, me ad fores, fi mi obsequens. 	
{PAL.} Ita faciam. {PHAED.} Agite bibite, festivae fores; 	
potate, fite mihi volentes propitiae. 	
{PAL.} Voltisne olivas [aut] pulpamentum [aut] capparim? 	90
{PHAED.} Exsuscitate vostram huc custodem mihi. 	
{PAL.} Profundis vinum: quae te res agitant? {PHAED.} Sine. 	
viden út aperiuntur aedes festivissumae? 	
num muttit cardo? est lepidus. {PAL.} Quin das savium? 	
{PHAED.} Tace, occultemus lumen et vocem. {PAL.} Licet. 	95
	%I.ii 	
{LEAENA} Flós veteris vini meis náribus obiectust, 	96
éius amor cupidam me huc prólicit per tenebras. 	
ubi ubi ést, prope me est. euáx, habeo. 	
salve, ánime mi, Líberi lepos. 	
ut véteris vetus tui cúpida sum. 	100
nam ómnium unguéntum odor praé tuo naútea est, 	
tú mihi stácta, tu cínnamum, tú rosa, 	
tú crocinum et casia es, tu télinum, 	
nam ubi tú profusu's, íbi ego me pérvelim sepultam. 	
séd quom adhuc náso odos óbsecutúst meo, 	105
da vicissim meo gutturi gaudium. 	
nil ago tecum: ubi est ipsus? ipsum expeto 	
tangere, invergere in me liquores tuos, 	
sine, ductim. sed hac abiit, hac persequar. 	
{PHAED.} Sitit haéc anus. {PAL.} Quantillúm sitit? {PHAED.} Modica ést, capit quadrántal. 	110
{PAL.} Pol ut praédicas, vindémia [haec] huic ánui non sat est sóli. 	
canem esse hánc quidem magis pár fuit: sagax násum habet. {LEAENA} Amábo, 	
cúia vox sonát procul? 	112a
{PHAED.} Cénseo hanc áppellandam anum. 	113
adíbo. redi ét respice ád me, Leaéna. 	
{LEAENA} Imperatór quis est? 	115
{PHAED.} Vínipollens lépidus Liber, 	
tibí qui screánti, siccaé, semisómnae 	
adfért potiónem et sitím <iam> sedátum it. 	
{LEAENA} Quám longe a me abest? {PHAED.} Lúmen hoc vide. 	
{LEAENA} Grándiorém gradum ergó fac ad me, óbsecro. 	120
{PH.} Sálve. {LE.} Egon sálva sim, quaé siti sícca sum? {PH.} At iám bibes. {LEAENA} Diu fit. 	
{PHAED.} Ém tibi anus lepida. {LEAENA} Sálve, oculissime homo. 	
{PAL.} Age, effúnde hoc cito in barathrúm, propere 	
prolúe cloacam. {PHAED.} Tace. Nólo huic male dicí. {PAL.} Faciam igitur mále potius. 	
{LE.} Venús, de paulo paúlulum hoc tíbi dabo haud lubénter. 	125
nam tíbi amantes própitiantes vínum potantés danunt 	
omnés, mihi haud saepe évenunt talés hereditátes. 	
{PAL.} Hoc víde ut ingurgitat ímpura in se mérum avariter, faucíbus plenis. 	
{PHAED.} Perii hércle, huic quid primúm dicam nesció. {PAL.} Em istuc, quod míhi dixti. 	
{PHAED.} Quid id ést? {PAL.} Periisse ut té dicas. {PHAED.} Male tibi di faciant. {PAL.} Díc isti. 	130
{LE.} Ah. {PAL.} Quíd est? ecquid lubet? {LE.} Lúbet. {PAL.} Etiam mihi quóque stimulo foderé lubet te. 	
{PHAED.} Tace, <né>—{PAL.} Noli, taceo. écce autem bibit árcus, pluet credo hércle hodie. 	
{PHAED.} Iamne égo huic dico? {PAL.} Quid díces? {PHAED.} Me periísse. {PAL.} Age dice. {PHAED.} Anus, aúdi. 	
hóc volo scíre te: pérditus súm miser. 	
{LEAENA} At pól ego oppidó servata. 	135
séd quid est? quid lubet pérditum dícere 	
te essé? {PHAED.} Quia id quod amo cáreo. 	
{LEAENA} Phaedrome mi, ne plora amabo. 	
tu mé curato né sitiam, ego tibi quód amas iam huc addúcam.— 	
{PHAED.} Tibine égo, si fidem servás mecum, vineám pro aurea statuá statuam, 	140
quae tuó gutturí sit monumentum. 	140a
qui me ín terra aeque fórtunatus erít, si illa ad me bítet, 	141
Palinúre? {PAL.} Edepol qui amát, si eget, misera ádficitur, <ere>, aerúmna. 	
{PHAED.} Non íta res est, nam cónfido parasítum hodie adventúrum 	
cum argénto ad me. {PAL.} Magnum ínceptas, si id éxpectas quod núsquamst. 	
{PHAED.} Quid si ádeam ad fores atque óccentem? {PAL.} Si lúbet, neque veto neque iúbeo, 	145
quando égo te video immútatis moribus esse, ere, atque ingénio. 	
{PHAED.} Péssuli, heus péssuli, vós salutó lubens, 	
vos amo, vos volo, vos peto atque obsecro, 	
gérite amantí mihi mórem, amoeníssumi, 	
fite causa mea ludii barbari, 	150
sussilite, obsecro, et mittite istanc foras, 	
quae mihi misero amanti ebibit sanguinem. 	
hoc vide ut dormiunt pessuli pessumi 	
nec mea gratia commovent se ocius. 	
re spicio, nihili meam vos gratiam facere. 	155
st tace, tace. {PAL.} Taceo hercle equidem. {PHAED.} Sentio sonitum. 	
tandem edepol mihi morigeri pessuli fiunt. 	
	%I.iii 	
{LEAENA} Plácide egredere et sónitum prohibe fórium et crepitum cárdinum, 	158
ne quod hic agimus erus percipiat fieri, mea Planesium. 	
mane, suffundam aquolam. {PAL.} Viden ut anus tremula medicinam facit? 	160
eapse merum condidicit bibere, foribus dat aquam quam bibant. 	
{PLANESIVM} Vbi tu es, qui me convadatu's Veneriis vadimoniis? 	
sisto ego tibi me et mihi contra itidem <tu te> ut sistas suadeo. 	
{PHAED.} Assum; nam si absim, haud recusem quin mihi male sit, mel meum. 	
{PLAN.} Anime mi, <me> procul amantem abesse haud consentaneumst. 	165
{PHAED.} Palinure, Palinure. {PAL.} Eloquere, quid est quod Palinurum voces? 	
{PHAED.} Est lepida. {PAL.} Nimis lepida. {PHAED.} Sum deus. {PAL.} Immo homo haud magni preti. 	
{PHAED.} Quid vidisti aut quid videbis magis dis aequiparabile? 	
{PAL.} Male valere te, quod mi aegrest. {PHAED.} Male mi morigeru's, tace. 	
{PAL.} Ipsus se excruciat qui homo quod amat videt nec potitur dum licet. 	170
{PHAED.} Recte obiurgat. sane haud quicquamst, magis quod cupiam iam diu. 	
{PLAN.} Tene me, amplectere ergo. {PHAED.} Hoc etiam est quam ob rem cupiam vivere. 	
quia te prohibet erus, clam [ero] potior. {PL.} Prohibet? nec prohibere quit, 	
nec prohibebit nisi mors méum animum aps te abalienaverit. 	
{PAL.} Enim vero nequeo durare quin ego erum accusem meum: 	175
nam bonum est pauxillum amare sane, insane non bonum est; 	
verum totum insanum amare, hóc est quod meus erus facit. 	
{PHAED.} Sibi sua habeant regna reges, sibi divitias divites, 	
sibi honores, sibí virtutes, sibi pugnas, sibi proelia: 	
dum mi abstineant invidere, sibi quisque habeant quod suom est. 	180
{PAL.} Quid tu? Venerin pervigilare te vovisti, Phaedrome? 	
nam hoc quidem edepol haud multo post luce lucebit. {PHAED.} Tace. 	
{PAL.} Quid, taceam? quin tu is dormitum? {PHAED.} Dormio, ne occlamites. 	
{PAL.} Tu quidem vígilas. {PHAED.} At meo more dormio: hic somnust mihi. 	
{PAL.} Heus tu, mulier, male mereri de inmerente inscitia est. 	185
{PLAN.} Irascere, si te edentem hic a cibo abigat. {PAL.} Ilicet, 	
pariter hos perire amando video, uterque insaniunt. 	
viden ut misere moliuntur? nequeunt complecti satis. 	
etiam dispertimini? {PLAN.} Nullum homini est perpetuom bonum: 	
iam huic voluptati hoc adiunctum est odium. {PAL.} Quid ais, propudium? 	190
tun etiam cum noctuinis oculis odium me vocas? 	
ebrióla, persollae nugae. {PHAED.} Tun meam Venerem vituperas? 	
† quod quidem mihi polluctus virgis servos sermonem serat? 	
at ne tu hercle cum cruciatu magno dixisti id tuo. 	
em tibi male dictis pro istis, dictis moderari ut queas. 	195
{PAL.} Tuam fidem, Venus noctuvigila. {PHAED.} Pergin etiam, verbero? 	
{PLAN.} Noli, amabo, verberare lapidem, ne perdas manum. 	
{PAL.} Flagitium probrumque magnum, Phaedrome, expergefacis: 	
bene monstrantem pugnis caedis, hanc amas, nugas meras. 	
hocine fieri, ut inmodestis hic te moderes moribus? 	200
{PHAED.} Auro contra cedo modestum amatorem: a me aurum accipe. 	
{PAL.} Cedo mihi contra aurichalco cui ego sano serviam. 	
{PLAN.} Bene vale, ocule mi, nam sonitum et crepitum claustrorum audio, 	
aeditumum aperire fanum * quo usque, quaeso, ad hunc modum 	
inter nos amore utemur semper surrepticio? 	205
{PHAED.} Minime, nam parasitum misi nudiusquartus Cariam 	
petere argentum, is hodie hic aderit. {PLAN.} Nimium consultas diu. 	
{PHAED.} Ita me Venus amet, ut ego te hoc triduom numquam sinam 	
in domo esse istac, quin ego te liberalem liberem. 	
{PLAN.} Facito ut memineris. tene etiam, prius quam hinc abeo, savium. 	210
{PHAED.} Siquidem herclé mihi regnum detur, numquam id potius persequar. 	
quando ego te videbo? {PLAN.} Em istoc verbo vindictam para: 	
sí amas, eme, ne rogites, facito ut pretio pervincas tuo. 	
bene vale. {PHAED.} Iamne ego relinquor? pulcre, Palinure, occidi. 	
{PAL.} Ego quidem, qui et vapulando et somno pereo. {PHAED.} Sequere me.— 	215
	%II.i 	
{CAPPADOX} Migrare certumst iam nunc e fano foras, 	216
quando Aesculapi ita sentio sententiam, 	
ut qui me nihili faciat nec salvom velit. 	
valetudo decrescit, adcrescit labor; 	
nam iam quasi zona liene cinctus ambulo, 	220
geminos in ventre habere videor filios. 	
nil metuo nisi ne medius disrumpar miser. 	
{PALINVRVS} Si recte facias, Phaedrome, auscultes mihi 	
atque istam exturbes ex animo aegritudinem. 	
paves, parasitus quia non rediit Caria: 	225
adferre argentum credo; nam si non ferat, 	
tormento non retineri potuit ferreo, 	
quin reciperet se huc esum ad praesepem suam. 	
{CA.} Quis hic est qui loquitur? {PA.} Quoiam vocem ego audio? 	
{CAPP.} Estne hic Palinurus Phaedromi? {PAL.} Quis hic est homo 	230
cum collativo ventre atque oculis herbeis? 	
de forma novi, de colore non queo 	
novisse. iam iam novi: leno est Cappadox. 	
congrediar. {CAPP.} Salve, Palinure. {PAL.} O scelerum caput, 	
salveto. quid agis? {CAPP.} Vivo. {PAL.} Nempe ut dignus es. 	235
sed quid tibi est? {CAPP.} Lien enecat, renes dolent, 	
pulmones distrahuntur, cruciatur iecur, 	
radices cordis pereunt, hirae omnes dolent. 	
{PAL.} Tum te igitur morbus agitat hepatiarius. 	
{CAPP.} Facile est miserum inridere. {PAL.} Quin tu aliquot dies 	240
perdura, dum intestina exputescunt tibi, 	
nunc dum salsura sat bonast: si id feceris, 	
venire poteris intestinis vilius. 	
{CAPP.} Lien díerectust. {PAL.} Ambula, id lieni optumumst. 	
{CAPP.} Aufér istaec, quaeso, atque hoc responde quod rogo. 	245
potin cóniecturam facere, si narrem tibi 	
hac nocte quod ego somniavi dormiens? 	
{PAL.} Vah, solus hic homost qui sciat divinitus. 	
quin coniectores a me consilium petunt: 	
quod eis respondi, ea omnes stant sententia. 	250
	%II.ii 	
{COCVS} Palinure, quid stas? quin depromuntur mihi 	251
quae opus súnt, parasito ut sit paratum prandium, 	
quom veniat? {PAL.} Mane sis, dum huic conicio somnium. 	
{COC.} Tute ipse, si quid somniasti, ad me refers. 	
{PAL.} Fateór. {COC.} Abi, déprome. {PAL.} Age tu interea huic somnium 	255
narra, meliorem quam ego sum suppono tibi. 	
nam quod scio omne ex hoc scio. {CAP.} Operam ut det. {PAL.} Dabit.— 	
{CAPP.} Facit hic quod pauci, ut sit magistro óbsequens. 	
da mi igitur operam. {COC.} Tam etsi non novi, dabo. 	
{CAPP.} Hac nocte in somnis visus sum viderier 	260
procul sedere longe a me Aesculapium, 	
neque eum ad me adire neque me magni pendere 	
visumst. {COC.} Item alios deos facturos scilicet: 	
sane illi inter se congruont concorditer. 	
nihil est mirandum, melius si nil fit tibi, 	265
namque incubare satius te fuerat Iovi, 	
qui tibi auxilio in iure iurando fuit. 	
{CAPP.} Siquidem íncubare vélint qui periuraverint, 	
locus nón praeberi potis est in Capitolio. 	
{COC.} Hoc animum advorte: pacem ab Aesculapio 	270
petas, ne forte tibi évenat magnum malum, 	
quod in quiete tibi portentumst. {CAPP.} Bene facis. 	
ibo atque orabo.—{COC.} Quae res male vortat tibi.— 	
{PALINVRVS} Pro di immortales, quem conspicio? quis illic est? 	
estne hic parasitus qui missust in Cariam? 	275
heus Phaedrome, exi, exi, exi, inquam, ocius. 	
{PHAEDROMVS} Quid istíc clamorem tollis? {PAL.} Parasitum tuom 	
video currentem ellum usque in plátea ultima. 	
hinc auscultemus quid agat. {PHAED.} Sane censeo. 	
	%II.iii 	
{CVRCVLIO} Dáte viam mihi, nóti [atque] ignoti, dúm ego hic officiúm meum 	280
facio: fugite omnes, abite et de via decedite, 	
ne quem in cursu capite aut cubito aut pectore offendam aut genu. 	
ita nunc subito, propere et celere obiectumst mihi negotium, 	
nec <homo> quisquamst tám opulentus, qui mi obsistat in via, 	
nec strategus nec tyrannus quisquam, nec agoranomus, 	285
nec demarchus nec comarchus, nec cum tanta gloria, 	
quin cadat, quin capite sistat in via de semita. 	
tum isti Graeci palliati, capite operto qui ambulant, 	
qui incedunt suffarcinati cum libris, cum sportulis, 	
constant, conferunt sermones inter se<se> drapetae, 	290
obstant, obsistunt, incedunt cum suis sententiis, 	
quos semper videas bibentes esse in thermipolio, 	
ubi quid subripuere: operto capitulo calidum bibunt, 	
tristes atque ebrioli incedunt: eos ego si offendero, 	
ex unoquoque eorum exciam crépitum polentarium. 	295
tum isti qui ludunt datatim servi scurrarum in via, 	
et datores et factores omnis subdam sub solum. 	
proin se domi contineant * , vitent infortunio. 	
{PHAED.} Recte hic monstrat, si imperare possit. nam ita nunc mos viget, 	
ita nunc servitiumst: profecto modus haberi non potest. 	300
{CVR.} Ecquis est qui mihi commonstret Phaedromum genium meum? 	
ita res subita est, celeriter mihi [hoc] hómine convento est opus. 	
{PAL.} Te ille quaerit. {PHAED.} Quid si adeamus? heus, Curculio, te volo. 	
{CVRC.} Quis vocat? quis nominat me? {PHAED.} Qui te conventum cupit. 	
{C.} Haud magis <me> cupis quam ego te cupio. {PH.} O mea opportunitas, 	305
Curculio exoptate, salve. {CVRC.} Salve. {PHAED.} Salvom gaudeo 	
te advenire. cedo tuam mi dexteram. ubi sunt spes meae? 	
eloquere, obsecro hércle. {CVRC.} Eloquere, te óbsecro, ubi súnt meae? 	
{PHAED.} Quid tibist? {CVRC.} Tenebrae oboriuntur, genua inedia succidunt. 	
{PHAED.} Lassitudine hercle credo. {CVRC.} Retine, retine me, obsecro. 	310
{PHAED.} Viden ut expálluit? datin isti sellam, ubi assidat, cito 	
et aqualem cum aqua? properatin ocius? {CVRC.} Animo male est. 	
{PAL.} Vin aquam? {CVRC.} Si frustulenta est, da, obsecro hercle, obsorbeam. 	
{PAL.} Vae capiti tuo. {CVRC.} Obsecro hercle, facite ventum ut gaudeam. 	
{PAL.} Maxume. {CVRC.} Quid facitis, quaeso? {PAL.} Ventum. {CVRC.} Nolo equidem mihi 	315
fieri ventulum. {PHAED.} Quid igitur vis? {CVRC.} Esse, ut ventum gaudeam. 	
{PAL.} Iuppiter te dique perdant. {CVRC.} Perii, prospicio parum, 	
gramarum habeo dentes plenos, lippiunt fauces fame, 	
ita cibi vacivitate venio lassis lactibus. 	
{PH.} Iám edes aliquid. {CV.} Nolo hercle aliquid: certum quam aliquid mavolo. 	320
{PAL.} Immo si scias, reliquiae quae sint. {CVRC.} Scire nímis lubet 	
ubi sient, nam illis conventis sane opus est meis dentibus. 	
{PH.} Pernam, abdomen, sumen sueris, glandium—{CV.} Ain tu omnia haec? 	
in carnario fortasse dicis. {PH.} Immo in lancibus, 	
quae tibi sunt parata, postquam scimus venturum. {CVRC.} Vide 	325
ne me ludas. {PHAED.} Ita me amabit quám ego amo, ut ego haud mentior. 	
sed quod te misi, nihilo sum certior. {CVRC.} Nihil attuli. 	
{PHAED.} Perdidisti me. {CVRC.} Invenire possum, si mi operam datis. 	
postquam tuo iussu profectus sum, perveni in Cariam, 	
video tuom sodalem, argenti rogo uti faciat copiam. 	330
scires velle gratiam tuam, noluit frustrarier, 	
ut decet velle hominem amicum amico, atque opitularier: 	
respondit mihi paucis verbis, atque adeo fideliter, 	
quod tibi est item sibi esse, magnam argenti ínopiam. 	
{PHAED.} Perdis me tuis dictis. {CVRC.} Immo servo et servatum volo. 	335
postquam mihi responsum est, abeo ab illo maestus ad forum 	
med illo frustra advenisse. forte aspicio militem. 	
aggredior hominem, saluto adveniens. 'salve' inquit mihi, 	
prendit dexteram, seducit, rogat quid veniam Cariam; 	
dico me illo advenisse animi causa. ibi me interrogat, 	340
ecquem in Epidauro Lyconem tarpezitam noverim. 	
dico me novisse. 'quid? lenonem Cappadocem?' annuo 	
visitasse. 'sed quid eum vis?' 'quia de illo emi virginem 	
triginta minis, vestem, aurum; et pro ís decem coáccedunt minae.' 	
'dédisti tu argentum?' inquam. 'ímmo ápud trapezitam situm est 	345
illum quem dixi Lyconem, atque ei mandavi, qui anulo 	
meo tabellas obsignatas attulisset, ut daret 	
operam, ut mulierem a lenone cum auro et veste abduceret.' 	
postquam hoc mihi narravit, abeo ab illo. revocat me ilico, 	
vocat me ad cenam; religio fuit, denegare nolui. 	350
'quid si abeamus ac décumbamus?' inquit. consilium placet: 	
'neque diem decet morari, neque nocti nocerier.' 	
'omnis res paratast'. et nos, quibus paratum est, assumus. 	
postquam cenati atque appoti, talos poscit síbi in manum, 	
provocat me in aleam, ut ego ludam: pono pallium; 	355
ille suom amiculum opposivit, invocat Planesium. 	
{PHAED.} Meosne amores? {CVRC.} Tace parumper. iacit volturios quattuor. 	
talos arripio, invoco almam meam nutricem Hérculem, 	
iacto basilicum; propino magnum poclum: ille ebibit, 	
caput deponit, condormiscit. ego ei subduco anulum, 	360
deduco pedes de lecto clam, ne miles sentiat. 	
rogant me servi quó eam: dico me ire quo saturi solent. 	
ostium ubi conspexi, exinde me ilico protinam dedi. 	
{PHAED.} Laudo. {CVRC.} Laudato quando illud quod cupis effecero. 	
* * * 	364a
eamus nunc intro, ut tabellas consignemus. {PHAED.} Num moror? 	365
{CVRC.} Atque aliquid prius obstrudamus, pernam, sumen, glandium, 	
haec sunt ventris stabilimenta, pane et assa bubula, 	
poculum grande, aula magna, ut satis consilia suppetant. 	
tu tabellas consignato, híc ministrabit, égo edam. 	
dicam quem ad modum conscribas. sequere me hac intro. {PHAED.} Sequor.— 	370
	%III.i 	
{LYCO} Beatus videor: subduxi ratiunculam, 	371
quantum aeris mihi sit quantumque alieni siet: 	
dives sum, si non reddo eis quibus debeo. 	
[si reddo illis quibus debeo, plus alieni est.] 	
verum hercle vero cum belle recogito, 	375
si magis me instabunt, ad praetorem sufferam. 	
[habent hunc morem plerique argentarii, 	
ut alius alium poscant, reddant nemini, 	
pugnis rem solvant, si quis poscat clarius.] 	
qui homo mature quaesivit pecuniam, 	380
nisi eam mature parsit, mature esurit. 	
cupio aliquem emere puerum, qui usurarius 	
nunc mihi quaeratur. usus est pecunia. 	
{CVRCVLIO} Nil tu me saturum monueris. memini et scio. 	
ego hoc effectum lepide tibi tradam. tace. 	385
edepol ne ego hic med intus explevi probe, 	
et quidem reliqui in ventre cellae uni locum, 	
ubi reliquiarum reliquias reconderem. 	
quis hic est qui operto capite Aesculapium 	
salutat? attat, quem quaerebam. sequere me. 	390
simulabo quasi non noverim. heus tu, te volo. 	
{LYC.} Vnocule, salve. {CVRC.} Quaeso, deridesne me? 	
{LYC.} De Coclitum prosapia te esse arbitror, 	
nam ei sunt unoculi. {CVRC.} Catapulta hoc ictum est mihi 	
apud Sicyonem. {LYC.} Nam quid id refert mea, 	395
an aula quassa cum cinere effossus siet? 	
{CVRC.} Superstitiosus hic quidem est, véra praedicat; 	
nam illaec catapultae ád me crebro commeant. 	
adulescens, ob rem publicam hoc intus mihi 	
quod insigne habeo, quaeso ne me incomities. 	400
{LYC.} Licetne ínforare, si incomitiare non licet? 	
{CVRC.} Non inforabis me quidem, nec mihi placet 	
tuom profecto nec forum nec comitium. 	
sed hunc, quem quaero, commonstrare si potes, 	
inibis a me solidam et grandem gratiam. 	405
Lyconem quaero tarpezitam. {LYC.} Dic mihi, 	
quid eum nunc quaeris? aut cuiati's? {CVRC.} Eloquar. 	
ab Therapontigono Platagidoro milite. 	
{LYC.} Novi edepol nomen, nam mihi istoc nomine, 	
dum scribo, explevi totas ceras quattuor. 	410
sed quid Lyconem quaeris? {CVRC.} Mandatumst mihi, 	
ut has tabellas ad eum ferrem. {LYC.} Quis tu homo es? 	
{CVRC.} Libertus illius, quem omnes Summanum vocant. 	
{LYC.} Summane, salve. qui Summanu's? fac sciam. 	
{CVRC.} Quia vestimenta, ubi obdormivi ebrius, 	415
summano, ob eam rem me omnes Summanum vocant. 	
{LYC.} Alibi te meliust quaerere hospitium tibi: 	
apud mé profecto nihil est Summano loci. 	
sed istúm quem quaeris ego sum. {CVRC.} Quaeso, tune is es, 	
Lyco trapezita? {LYC.} Ego sum. {CVRC.} Multam me tibi 	420
salutem iussit Therapontigonus dicere, 	
et has tabellas dare me iussit. {LYC.} Mihin? {CVRC.} Ita. 	
cape, signum nosce. nostin? {LYC.} Quidni noverim? 	
clupeatus elephantum ubi machaera dissicit. 	
{CVRC.} Quod istic scriptum est, id te orare iusserat 	425
profecto ut faceres, suam si velles gratiam. 	
{LYC.} Concede, inspiciam quid sit scriptum. {CVRC.} Maxime, 	
tuo arbitratu, dum auferam abs te id quod peto. 	
{LYC.} 'Miles Lyconi ín Epidauro hospiti 	
suo Thérapontigonus Platagidorus plurimam 	430
salutem dicit.' {CVRC.} Meus hic est, hamum vorat. 	
{LYC.} 'Tecum oro et quaeso, qui has tabellas adferet 	
tibi, ut ei detur quam istic emi virginem, 	
quod te praesente isti egi teque interprete, 	
et aurum et vestem. iam scis ut convenerit: 	435
argentum des lenoni, is huic det virginem.' 	
ubi ipsus? cur non venit? {CVRC.} Ego dicam tibi: 	
quia nudiusquartus venimus in Cariam 	
ex India; ibi nunc statuam volt dare auream 	
solidam faciundam ex auro Philippo, quae siet 	440
septempedalis, factis monumentum suis. 	
{LYC.} Quam ob rem istuc? {CVRC.} Dicam. quia enim Persas, Paphlagones, 	
Sinopes, Arabes, Cares, Cretanos, Syros, 	
Rhodiam atque Lyciam, Perediam et Perbibesiam, 	
Centauromachiam et Classiam Vnomammiam, 	445
† Libyamque oram omnem Conterebromniam, 	
dimidiam partem nationum usque omnium 	
subegit solus intra viginti dies. 	
{LYC.} Vah. {CVRC.} Quid mirare? {LYC.} Quia enim in cavea si forent 	
conclusi, ítidem ut pulli gallinacei, 	450
ita non potuere uno anno circumirier. 	
credo hercle te esse ab illo, ita nugas blatis. 	
{CVRC.} Immo etiam porro, si vis, dicam. {LYC.} Nil moror. 	
sequere hac, te absolvam qua advenisti gratia. 	
atque eccum video. leno, salve. {CAPPADOX} Di te ament. 	455
{LYC.} Quid hoc quod ad te venio? {CAPP.} Dicas quid velis. 	
{LYC.} Argentum accipias, cum illo mittas virginem. 	
{CAPP.} Quid quod iuratus sum? {LYC.} Quid id refert tua, 	
dum argentum accipias? {CAPP.} Qui monet quasi adiuvat. 	459-460
sequimini. {CVRC.} Leno, cave in té sit mora mihi.— 	461
	%IV.i 	
{CHORAGVS} Edepol nugatorem lepidum lepide hunc nactust Phaedromus. 	462
halapantam an sycophantam mágis esse dicam nescio. 	
ornamenta quae locavi metuo ut possim recipere; 	
quamquam cum istoc mihi negoti nihil est: ipsi Phaedromo 	465
credidi; tamen asservabo. sed dum hic egreditur foras, 	
commonstrabo, quo in quemque hominem facile inveniatis loco, 	
ne nimio opere sumat operam si quem conventum velit, 	
vel vitiosum vel sine vitio, vel probum vel improbum. 	
qui periurum convenire volt hominem ito in comitium; 	470
qui mendacem et gloriosum, ápud Cloacinae sacrum, 	
ditis damnosos maritos sub basilica quaerito. 	
ibidem erunt scorta exoleta quique stipulari solent, 	
symbolarum collatores apud forum piscarium. 	
in foro infimo boni homines atque dites ambulant, 	475
in medio propter canalem, ibi ostentatores meri; 	
confidentes garrulique et malevoli supera lacum, 	
qui alteri de nihilo audacter dicunt contumeliam 	
et qui ipsi sat habent quod in se possit vere dicier. 	
sub veteribus, ibi sunt qui dant quique accipiunt faenore. 	480
pone aedem Castoris, ibi sunt subito quibus credas male. 	
in Tusco vico, ibi sunt homines qui ipsi sese venditant, 	
[in Velabro vel pistorem vel lanium vel haruspicem] 	
vel qui ipsi vorsant vel qui aliis ubi vorsentur praebeant. 	
[ditis damnosos maritos apud Leucadiam Oppiam.] 	485
sed interim fores crepuere: linguae moderandum est mihi.— 	
	%IV.ii 	
{CVRCVLIO} I tú prae, virgo: nón queo quod póne me est serváre. 	487
et aurum et vestem omnem suam esse aiebat quam haec haberet. 	
{CAPPADOX} Nemo it infitias. {CVRC.} At tamen meliusculum est monere. 	
{LYCO} Memento promisisse te, si quisquam hanc liberali 	490
causa manu assereret, mihi omne argentum redditum iri, 	
minas triginta. {CAPP.} Meminero, de istoc quietus esto. 	
et nunc idem dico. {CVRC.} Et quidem meminisse ego haec volam te. 	
{CAPP.} Memini, et mancupio tibi dabo. {CVRC.} Egon ab lenone quicquam 	
mancupio accipiam, quibus sui nihil est nisi una lingua, 	495
qui abiurant si quid creditum est? alienos mancupatis, 	
alienos manu emittitis alienisque imperatis, 	
nec vobis auctor ullus est nec vosmet estis ulli. 	
item genus est lenonium inter homines meo quidem animo 	
ut muscae, culices, cimices pedesque pulicesque: 	500
odio et malo et molestiae, bono usui estis nulli, 	
nec vobiscum quisquam in foro frugi consistere audet; 	
qui constitit, culpant eum, conspicitur vituperatur, 	
eum rem fidemque perdere, tam etsi nil fecit, aiunt. 	
{LYC.} Edepol lenones meo animo novisti, lusce, lepide. 	505
{CVRC.} Eodem hércle vos pono et paro: parissimi estis hibus: 	
hi saltem in occultis locis prostant, vos in foro ipso; 	
vos faenore homines, hi male suadendo et lustris lacerant. 	
rogitationis plurimas propter vos populus scivit, 	
quas vos rogatas rumpitis: aliquam reperitis rimam; 	510
quasi aquam ferventem frigidam esse, ita vos putatis leges. 	
{LYC.} Tacuisse mavellem. {CAPP.} Hau male meditate maledicax es. 	
{CVRC.} Indignis si male dicitur, male dictum id esse dico, 	
verum si dignis dicitur, bene dictumst meo quidem animo. 	
ego mancupem te nil moror nec lenonem alium quemquam. 	515
Lyco, numquid vis? {LY.} Bene vale. {CV.} Vale. {CA.} Heus tu, tibi ego dico. 	
{CVRC.} Eloquere, quid vis? {CAPP.} Quaeso, ut hanc cures, <ut> bene sit isti. 	
bene ego istam eduxi meae domi et pudice. {CVRC.} Si huius miseret, 	
ecquid das qui bene sit? {CAPP.} Malúm. {CVRC.} Opust hóc qui te procures. 	
{CAPP.} Quid stulta ploras? ne time, bene hercle vendidi égo te; 	520
fac sis bonae frugi sies, sequere istum bella belle. 	
{LYC.} Summane, numquid nunciam me vis? {CVRC.} Vale atque salve, 	
nam et operam et pecuniam benigne praebuisti. 	
{LYC.} Salutem multam dicito patrono. {CVRC.} Nuntiabo.— 	
{LYC.} Numquid vis, leno? {CAPP.} Istas minas decem, qui me procurem, 	525
dum melius sit mihi, des. {LYC.} Dabuntur, cras peti iubeto.— 	
{CAPP.} Quando bene gessi rem, volo hic in fano supplicare. 	
nam illam minis olim decem puellam parvolam emi, 	
sed eum qui mi illam vendidit numquam postilla vidi; 	
periisse credo. quíd id mea refert? ego argentum habeo. 	530
quoi hómini di sunt propitii, lucrum ei profecto obiciunt. 	
nunc rei divinae operam dabo. certumst bene me curare.— 	
	%IV.iii 	
{THERAPONTIGONVS} Nón ego nunc medíocri incedo irátus iracúndia, 	533
sed eapse illa qua excidionem facere condidici oppidis. 	
nunc nisi tu mihi propere properas dare iam triginta minas, 	535
quas ego apud te deposivi, vitam propera ponere. 	
{LYCO} Non edepol nunc ego te mediocri macto infortunio, 	
sed eopse illo quo mactare soleo quoi nil debeo. 	
{THER.} Ne te mi facias ferocem aut supplicare censeas. 	
{LYC.} Nec tu me quidem umquam subiges, redditum ut reddam tibi, 	540
nec daturus súm. {THER.} Idem ego istuc quom credebam credidi, 	
te nihil esse redditurum. {LYC.} Quor nunc a me igitur petis? 	
{THER.} Scire volo quoi reddidisti. {LYC.} Lusco liberto tuo, 	
is Summanum se vocari dixit, éi reddidi. 	
[qui has tabellas obsignatas attulit. {THER.} Quas tu mihi tabellas?] 	545
quos tu mihi luscos libertos, quos Summanos somnias? 	
nec mihi quidém libertus ullust. {LYC.} Fácis sapientius 	
quam pars † lenonum, libertos quí habent et eos deserunt. 	
{THER.} Quid feci † {LYC.} Quod mandasti feci, túi honoris gratia, 	
tuom qui signum ad me attulisset, nuntium ne spernerem. 	550
{THER.} Stultior stulto fuisti, qui tabellis crederes. 	
{LYC.} Quis res publica et privata geritur, nonne eis crederem? 	
ego abeo, tibi res solutast recte. bellator, vale. 	
{THER.} Quid valeam? {LYC.} Aut tu aegrota aetatem, si lubet, per me quidem.— 	
{THER.} Quid ego nunc faciam? quid refert me fecisse regibus 	555
ut mi oboedirent, si hic me hodie umbraticus deriserit? 	
	%IV.iv 	
{CAPPADOX} Quoi homini di sunt propitii, ei non esse iratos puto. 	557
postquam rem divinam feci, venit in mentem mihi, 	
ne trapezita exulatum abierit, argentum ut petam, 	
ut ego potius comedim quam ille. {THER.} Iusseram salvere te. 	560
{CAPP.} Therapontigone Platagidore, salve; salvos quom advenis 	
in Epidaurum, hic hodie apud me—numquam delinges salem. 	
{THER.} Bene vocas, verum locata res est—ut male sit tibi. 	
sed quid agit meum mercimonium ápud te? {CAPP.} Nil apud mé quidem, 	
ne facias testis, neque equidem debeo quicquam. {THER.} Quid est? 	565
{CAPP.} Quod fui iuratus feci. {THER.} Reddin an non virginem, 	
prius quam te huic meae machaerae óbicio, mastigia? 	
{CAPP.} Vapulare ego te vehementer iubeo: ne me territes. 	
illa abductast, tu auferere hinc a me, si perges mihi 	
male loqui, profecto, cuí ego nisi malum nil debeo. 	570
{T.} Mihin malum minitare? {C.} Atque edepol non minitabor, sed dabo, 	
mihi si perges mólestus esse. {THER.} Leno minitatur mihi, 	
meaeque pugnae proeliares plurimae optritae iacent? 	
at ita me machaera et clupeus * 	
bene iuvent pugnantem in acie: nisi mi virgo redditur, 	575
iam ego te faciam ut hic formicae frustillatim differant. 	
{CAPP.} At ita me volsellae, pecten, speculum, calamistrum meum 	
bene me amassint meaque axitia linteumque extersui, 	
ut ego tua magnifica verba néque istas tuas magnas minas 	
non pluris facio quam ancillam meam quae latrinam lavat. 	580
ego illam reddidi qui argentum a te attulit. {THER.} Quis is est homo? 	
{CAPP.} Tuom libertum ésse aiebat sese Summanum. {THER.} Meum? 	
attat, Curculio hercle verba mihi dedit, cum cogito. 	
is mihi anulum subripuit. {CAPP.} Perdidistin tu anulum? 	
miles pulchre centuriatus est expuncto in manipulo. 	585
{THER.} Vbi nunc Curculionem inveniam? {CAPP.} In tritico facillume, 	
vel quingentos curculiones pro uno faxo reperias. 	
ego abeo, vale atque salve.—{THER.} Male vale, male sit tibi. 	
quid ego faciam? maneam an abeam? sicin mi esse os oblitum? 	
cupio dare mercedem qui illunc ubi sit commonstret mihi. 	590
	%V.i 	
{CVRCVLIO} Antiquom poëtam audivi scripsisse in tragoedia, 	591
mulieres duas peiores esse quam unam. res itast. 	
verum mulierem peiorem quam haec amica est Phaedromi 	
non vidi aut audivi, neque pol dici nec fingi potest 	
peior quam haec est: quae ubi me habere hunc conspicatast anulum, 	595
rogat unde habeam. 'quid id tu quaeris?' 'quia mi quaesitost opus.' 	
nego me dicere. ut eum eriperet, manum arripuit mordicus. 	
vix foras me abripui atque effugi. apage istanc canículam. 	
	%V.ii 	
{PLANESIVM} Phaedrome, propera. {PHAEDROMVS} Quid properem? {PLAN.} Parasitum ne amiseris. 	599
magna res est. {PHAED.} Nulla est mihi, nam quam habui absumpsi celeriter. 	600
{PLAN.} Teneo. {PHAED.} Quid negotist? {PLAN.} Rogita unde istunc habeat anulum. 	
pater istum meus gestitavit * {CVRC.} At mea matertera. 	
{PLAN.} Mater ei utendum dederat. {CVRC.} Pater † uois rusum tibi. 	
{PLAN.} Nugas garris. {CVRC.} Soleo, nam propter eas vivo facilius. 	
{PLAN.} Quid nunc? obsecro, parentes ne meos mihi prohibeas. 	605
{CVRC.} Quid ego? sub gemmane abstrusos habeo tuam matrem et patrem? 	
{PLAN.} Libera ego sum nata. {CVRC.} Et alii multi qui nunc serviunt. 	
{PHAED.} Enim vero irascor. {CVRC.} Dixi equidem tibi, unde ad me hic pervenerit. 	
quotiens dicendum est? elusi militem, inquam, in alea. 	
{TH.} Salvos sum, eccum quem quaerebam. quid agis, bone vir? {CV.} Audio. 	610
si vis tribus bolis, vel in chlamydem. {THER.} Quin tu is in malam crucem 	
cum bolis, cum bulbis? redde mihi iam argentum aut virginem. 	
{CVRC.} Quod argentum, quas tu mihi tricas narras? quam tu virginem 	
me reposcis? {THER.} Quam ab lenone ábduxti hodie, scelus viri. 	
{C.} Nullam abduxi. {T.} Certe eccistam video. {PH.} Virgo haec libera est. 	615
{THER.} Mean ancilla libera ut sit, quam ego numquam emisi manu? 	
{PHAED.} Quis tibi hanc dedit mancipio? aut unde emisti? fac sciam. 	
{THER.} Ego quidem pro istac rem solvi áb trapezita meo. 	
quam ego pecuniam quadruplicem ábs te et lenone auferam. 	
{PHAED.} Qui scis mercari furtivas atque ingenuas virgines, 	620
ambula in ius. {THER.} Non eo. {PHAED.} Licet [te] antestari? {THER.} Non licet. 	
{PHAED.} Iuppiter te, miles, perdat, intestatus vivito; 	
at ego, quem licet, te. accede huc. {THER.} Servom antestari? {CVRC.} Vide. 	
em ut scias me liberum esse. ergo ambula in ius. {THER.} Em tibi. 	624-625
{C.} O cives, cives. {T.} Quid clamas? {PH.} Quid tibi istum tactio est? 	626
{T.} Quia mihi lubitum est. {PH.} Accede huc tu, ego illum tibi dedam, tace. 	
{PLAN.} Phaedrome, obsecro serva me. {PH.} Tamquam me et genium meum. 	
miles, quaeso <te> ut mihi dicas unde illum habeas anulum, 	
quem parasitus hic te elusit. {PLAN.} Per tua genua te obsecro, 	630
ut nos facias certiores. {THER.} Quid istuc ad vos attinet? 	
quaeratis chlamydem et machaeram hanc unde ad me pervenerit. 	
{CVRC.} Vt fastidit gloriosus. {THER.} Mitte istum, ego dicam omnia. 	
{CVRC.} Nihil est quod ille dicit. {PLAN.} Fac me certiorem, óbsecro. 	
{THER.} Ego dícam, surge. hanc rem ágite atque animum advórtite. 	635
pater meus habuit Periplanes †Planesium 	
is prius quam moritur mihi dedit tamquam suo, 	
ut aequom fuerat, filio. {PLAN.} Pro Iuppiter. 	
{THER.} Et istó me heredem fecit. {PLAN.} <O> Pietas mea, 	
serva me, quando ego te servavi sedulo. 	640
frater mi, salve. {THER.} Qui credam ego istuc? cedo, 	
si vera memoras, quae fuit mater tua? 	
{PLAN.} Cleobula. {THER.} Nutrix quae fuit? {PLAN.} Archestrata. 	
ea me spectatum tulerat per Dionysia. 	644-645
postquam illo ventum est, iam, ut me collocaverat, 	646
exoritur ventus turbo, spectacla ibi ruont, 	
ego pertimesco: [tum] ibi mé nescio quis arripit 	
timidam atque pavidam, nec vivam nec mortuam. 	
nec quo me pacto abstulerit possum dicere. 	650
{THER.} Memini istanc turbam fieri. sed tu dic mihi, 	
ubi is est homó qui te surripuit? {PLAN.} Nescio. 	
verum hunc servavi semper mecum una anulum; 	
cum hoc olim perii. {THER.} Cedo, ut inspiciam. {CVRC.} Sanan es, 	
quae isti committas? {PLAN.} Sine modo. {THER.} Pro Iuppiter, 	655
hic est quem egó tibi misi natali die. 	
tam facile novi quam me. salve, mea soror. 	
{PLAN.} Frater mi, salve. {PHAED.} Deos volo bene vortere 	
istam rem vobis. {CVRC.} Et ego nobis omnibus: 	
tu ut hodie adveniens cenam des sororiam, 	660
hic nuptialem cras dabit. promittimus. 	
{THER.} Tace tú. {CVRC.} Non taceo, quando res vortit bene. 	
tu istanc desponde huic, miles. ego dotem dabo. 	
{THER.} Quid dotis? {CVRC.} Egone? ut semper, dum vivat, me alat. 	
verum hercle dico. {THER.} Me lubente feceris. 	665
sed leno hic debet nobis triginta minas. 	
{PHAED.} Quam ob rem istuc? {THER.} Quia ille íta repromisit mihi: 	
si quisquam hanc liberali asseruisset manu, 	
sine controversia omne argentum reddere. 	
nunc eamus ad lenonem. {CVRC.} Laudo. {PHAED.} Hoc prius volo, 	670
meam rem ágere. {THER.} Quid id est? {PHAED.} Vt mihi hanc despondeas. 	
{CVRC.} Quid cessas, miles, hanc huic uxorem dare? 	
{T.} Si haec volt. {PL.} Mi frater, cupio. {T.} Fiat. {C.} Bene facis. 	
{PHAED.} Spondesne, miles, mi hanc uxorem? {THER.} Spondeo. 	
{CVRC.} Et ego hoc idem una spondeo. {THER.} Lepide facis. 	675
sed eccúm lenonem, incedit, thensaurum meum. 	
	%V.iii 	
{CAPPADOX} Argentariis male credi qui aiunt, nugas praedicant: 	679
nam et bene et male credi dico; id adeo ego hodie expertus sum. 	680
non male creditur qui numquam reddunt, sed prorsum perit. 	
vel ille, décem minas dum solvit, omnis mensas transiit. 	
postquam nil fit, clamore hominem posco: ille in ius me vocat; 	
pessume metui, ne mihi hodie ápud praetorem solveret. 	
verum amici compulerunt: reddit argentum domo. 	685
nunc domum properare certumst. {THER.} Heus tu, leno, te volo. 	
{PHAED.} Et ego te volo. {CAPP.} At ego vos nolo ambos. {THER.} Sta sis ilico, 	
atque argentum propere propera vomere. {CAPP.} Quid mecum est tibi? 	
aut tibi? {THER.} Quía ego ex te hódie faciam pilum catapultarium 	
atque ita te nervo torquebo, ítidem ut catapultae solent. 	690
{PHAED.} Delicatum te hodie faciam, cum catello ut accubes, 	
ferreo ego dico. {CAPP.} At ego vos ambo in robusto carcere 	
ut pereatis. {PHAED.} Collum obstringe, abduce istum in malam crucem. 	
{TH.} Quidquid est, ipse ibit potius. {CA.} Pro deum atque hominum fidem, 	
hocine pacto indemnatum atque intestatum me abripi? 	695
obsecro, Planesium, et te, Phaedrome, auxilium ut feras. 	
{PLAN.} Frater, obsecro te, noli hunc condemnatum perdere. 	
bene et pudice me domi habuit. {THER.} Haud voluntate id sua: 	
Aesculapio huic habeto, quom pudica es, gratiam; 	
nam si valuisset, iam pridem quoquo posset mitteret. 	700
{PHAED.} Animum advortite, <ego> si possum hoc inter vos componere. 	
mitte istunc. accede huc, leno. dicam meam sententiam, 	
siquidem voltis quod decrero facere. {THER.} Tibi permittimus: 	
{CAPP.} Dum quidem hercle ita iudices, ne quisquam a me argentum auferat. 	
{T.} Quódne promisti? {CA.} Qui promisi? {PH.} Lingua. {CA.} Eadem nunc nego. 	705
dicendi, non rem perdendi gratia haec nata est mihi. 	
{PH.} Nihil agit, collum obstringe homini. {CA.} Iam iam faciam ut iusseris. 	
{THER.} Quando vir bonus es, responde quod rogo. {CAPP.} Roga quód lubet. 	
{THER.} Promistin, si liberali quisquam hanc assereret manu, 	
te omne argentum redditurum? {CAPP.} Non commemini dicere. 	710
{THER.} Quid? negas? {CAPP.} Nego hercle vero. quo praesente? quo in loco? 	
{THER.} Me ipso praesente et Lycone tarpezita. {CAPP.} Non taces? 	
{THER.} Non taceo. {CAPP.} Non ego te flocci facio; ne me territes. 	
{THER.} Me ipso praesente et Lycone factum est. {PHAED.} Satis credo tibi. 	
nunc adeo, ut tu scire possis, leno, meam sententiam: 	715
libera haec est, hic huius frater est, haec autem illius soror, † 	
haec mihi nubet: tu huic argentum redde. hoc iudicium meum est. 	
{THER.} Tu autem in nervo iam iacebis, nisi mi argentum redditur. 	
{CAPP.} Hercle istam rem iudicasti perfidiose, Phaedrome. 	
et tibi oberit et te, miles, di deaeque perduint. 	720
tu me sequere. {THER.} Quo sequar te? {CAPP.} Ad trapezitam meum 	
ad praetorem. nam inde rem solvo omnibus quibus debeo. 	
{THER.} Ego te in nervom, haud ad praetorem hinc rapiam, ni argentum refers. 	
{CAPP.} Ego te vehementer perire cupio, ne tu [me] nescias. 	
{THER.} Itane vero? {CAPP.} Ita hercle vero. {THER.} Novi ego hos pugnos meos. 	725
{CAPP.} Quid tum? {THER.} Quid tum, rogitas? hisce ego, si tu me irritaveris, 	
placidum te hodie reddam. {CAPP.} Age ergo, recipe áctutum. {THER.} Licet. 	
{PHAED.} Tu, miles, apud me cenabis. hodie fient nuptiae. 	
{THER.} Quae res bene vortat mi et vobis. spectatores, plaudite. 	

	@Titus Maccius Plautus	Epidicus	verse
	%EPIDICVS 	
	%I.i 	
{EPIDICVS} Heús, adulescens. {THESPRIO} Quís properantem mé reprehendit pállio? 	1
{EP.} Familiaris. {TH.} Fateor, nam odio es nimium familiariter. 	
{EP.} Réspice vero, Thésprio. {TH.} Oh, 	
Epidicumne ego conspicor? 	
{EP.} Satis recte oculis uteris. 	5
{TH.} Salve. {EP.} Di dent quae velis. 	
veníre salvom gaudeo. {TH.} Quid ceterum? {EP.} Quod eo adsolet: 	
cena tibi dabitur. {TH.} Spondeo. {EP.} Quid? {TH.} Me accepturum, si dabis. 	
{EP.} Quid tú agis? ut vales? exemplum adesse intellego. euge, 	
córpulentior videre atque habitior. {TH.} Huic gratia. 	10
{EP.} Quám quidem te iam diu 	
perdidisse oportuit. 	11a
{T.} Mínus iam furtificus sum quam antehac. {E.} Quid ita? {T.} Rapio propalam. 	12
{EP.} Di immortales te infelicent, ut tu es gradibus grandibus. 	
nam út apud portum te conspexi, curriculo occepi sequi: 	
vix adipiscendi potestas modo fuit. {TH.} Scurra es. {EP.} Scio 	15
te esse equidem hominem militarem. {TH.} Audacter quam vis dicito. 	
quid ais? perpetuen valuisti? {EP.} Varie. {TH.} Qui varie valent, 	
capreáginum hominum nón placet mihi néque pantherinúm genus. 	
{EP.} Quid tíbi vis dicam nisi quod est? ut illaé res? responde. {TH.} Probe. 	
{EP.} Quid erílis noster filius? {TH.} Valet púgilice atque athletice. 	20
{EP.} Voluptábilem mihi nuntium tuo advéntu adportas, Thesprio. 	
sed ubíst is? {TH.} Advenit simul. {EP.} Vbi is ergo est? nisi si in vidulo 	
aut si in mellina attulisti. {TH.} Di te perdant. {EP.} Te volo— 	
percóntari: operam da, ópera reddetúr tibi. 	
{TH.} Ius dícis. {EP.} Me decet. {TH.} Iam tu autem nobis praeturam geris? 	25
{EP.} Quem díces digniorem esse hominem hódie Athenis alterum? 	
{TH.} At únum a praetura tua, 	
Epídice, abest. {EP.} Quidnam? {TH.} Scies: 	
lictores duo, duo ulmei 	
fasces virgarum. {EP.} Vae tibi. 	
sed quíd ais? {TH.} Quid rogas? {EP.} Vbi árma sunt Stratíppocli? 	
{T.} Pól illa ad hostis transfugerunt. {E.} Armane? {T.} Atque equidem cito. 	30
{EP.} Sérione dicis tu? 	
{TH.} Sério, inquam: hostes habent. 	
{EP.} Édepol facinus improbum. {TH.} At iam ante alii fecerunt idem. 	
erit illi illa res honori. {EP.} Qui? {TH.} Quia ante aliis fuit. 	
Mulciber, credo, arma fecit quaé habuit Stratippocles: 	
travolaverunt ad hostis. {EP.} Tum ille prognatus Theti 	35
sine perdat: alia apportabunt éi Nerei filiae. 	
id módo videndum est, ut materies suppetat scutariis, 	
si in singulis stipendiis is ad hostis exuvias dabit. 	
{TH.} Supersede istis rebus iam. {EP.} Tu ipse, ubi lubet, finem face. 	
{TH.} Desiste percontarier. {EP.} Loquere ipse: ubist Stratippocles? 	40
{TH.} Est causa qua causa simul mecum ire veritust. {EP.} Quidnam id est? 	
{TH.} Patrem videre se nevolt etiam nunc. {EP.} Quapropter? {TH.} Scies. 	
quia forma lepida et liberali captivam adulescentulam 	
dé praeda mercatust. {EP.} Quid ego ex te audio? {TH.} Hoc quod fabulor. 	
{EP.} Cúr eam emit? {TH.} Animi causa. {EP.} Quót illic homo animos habet? 	45
nam cérto, prius quam hinc ád legionem abiít domo, 	
ipsús mandavit mi, áb lenone ut fídicina, 	
quam amábat, emeretúr sibi. id ei ímpetratum réddidi. 	
{TH.} Vtcúmque in alto ventust, Epidice, exim velum vortitur. 	
{EP.} Vaé misero mihí, male perdidit me. {TH.} Quíd istuc? quidnam est? 	50
{EP.} Quid istanc quam emit, quanti eam emit? {TH.} Vili. {EP.} Haud istuc te rogo. 	
{TH.} Quid ígitur? {EP.} Quot minis? {TH.} Tot: quadraginta minis. 	
íd adeo argentum ab danista apud Thébas sumpsit faenore, 	
in dies minasque argenti singulas nummis. {EP.} Papae. 	
{TH.} Ét is danista advenit una cúm eo, qui argentum petit. 	55
{EP.} Di immortales, ut ego interii basilice. {TH.} Quid iam? aut quid est, 	
Epídice? {EP.} Perdidit me. {TH.} Quís? {EP.} Ille qui arma pérdidit. 	
{TH.} Nam quíd ita? {EP.} Quia cottidie ipse ad me ab legione epistulas 	
mittebat—sed taceam optumum est, 	
plus scire satiust quam loqui servom hominem. ea sapientia est. 	60
{TH.} Néscio edepol quid tu timidus es, trepidas, Epidice, ita voltum tuom† 	
videór videre commeruisse hic me absente in te aliquid mali. 	
{EP.} Potin út molestus ne sies? {TH.} Abeo. {EP.} Asta, abire hinc non sinam. 	
{TH.} Quíd nunc me retinés? {EP.} Amatne ístam quam emit de praeda? {TH.} Rogas? 	
deperit. {EP.} Detegetur corium de tergo meo. † 	65
{TH.} Plusque amat quam te umquam amavit. {EP.} Iuppiter te perduit. 	
{TH.} Mítte nunciam, nam ílle me vetuit domum 	
venire, ad Chaeribulum iussit huc in proxumum; 	
íbi manere iussit, eo venturust ipsus. {EP.} Quid ita? {TH.} Dicam: 	
quía patrem prius convenire se non volt neque conspicari, 	70
quám id argentum, quod debetur pro illa, denumeraverit. 	
{EP.} Eú edepol res turbulentas. {TH.} Mitte me ut eam nunciam. 	
{EP.} Haécine ubi scibit senex, 	
púppis pereunda est probe. 	
{TH.} Quíd istuc ad me attinet, 	75
quó tu intereas modo? 	
{EP.} Quía perire solus nolo, te cupio perire mecum, 	
benevolens cum benevolente. {TH.} Abi ín malam rem maxumam a me 	
cum ístac condicione. {EP.} I sane, siquidem festinas magis. 	
{TH.} Numquam hominem quemquam conveni, unde abierim lubentius.— 	80
{EP.} Illic hinc abiit. solus nunc es. quo in loco haec res sit vides, 	
Epidice: nisi quid tibi in tete auxili est, absumptus es. 	
tantae in te impendent ruinae: nisi suffulcis firmiter, 	
non potes subsistere, itaque in te inruont montes mali. 	
néque ego nunc quó modo 	85
me éxpeditum ex impedito faciam, consilium placet. 	
égo miser pérpuli 	
meís dolis senem, ut censeret suam sese emere filiam: 	
ís suo fílio 	
fídicinam emit, quam ipse amat, quam ábiens mandavit mihi. 	90
sí sibi nunc álteram 	
áb legione adduxit animi causa, corium perdidi. 	91a
nam úbi senex sénserit 	92
síbi data esse verba, virgis dorsum despoliet meum. 	
át enim tu praecave. 	
át enim—bat enim, nihil est istuc. plane hoc corruptumst caput. 	95
néquam homo es, Epidice. 	
quí lubidost male loqui? 	
quía tu tete deseris. 	
quíd faciam? mén rogas? 	
tu quidem antehac aliis solebas dare consilia mutua. 	
aliquid aliqua reperiundumst. sed ego cesso ire obviam 	100
adulescenti, ut quid negoti sit sciam. atque ipse illic est. 	
tristis est. cum Chaeribulo incedit aequali suo. 	
huc concedam, orationem unde horum placide persequar. 	
	%I.ii 	
{STRATIPPOCLES} Rem tibi sum elocutus omnem, Chaeribule, atque admodum 	104
meorum maerorum atque amorum summam edictavi tibi. 	105
{CHAERIBVLVS} Praeter aetatem et virtutem stultus es, Stratippocles. 	
idne pudet te, quia captivam genere prognatam bono 	
de praeda es mercatus? quis erit, vitio qui id vortat tibi? 	
{STR.} Qui invident omnes inimicos mi illoc facto repperi; 	
at pudicitiae eius numquam nec vim nec vitium attuli. 	110
{CHAER.} Iam istoc probior [es] meo quidem animo, cúm in amore temperes. 	
{STR.} Nihil agit qui diffidentem verbis solatur suis; 	
is est amicus, qui in re dubia re iuvat, ubi rest opus. 	
{CHAER.} Quid tibi me vis facere? {STR.} Argenti dare quadraginta minas, 	
quod danistae detur, unde ego illud sumpsi faenore. 	115
{CHAER.} Si hercle haberem * {STR.} Nam quid te igitur retulit 	
beneficum esse oratione, si ad rem auxilium emortuom est? 	
{CHAER.} Quin edepol egomet clamore differor, difflagitor. 	
{STR.} Malim istius modi mihi amicos furno mersos quam foro. 	
sed operam Epidici nunc me emere pretio pretioso velim. 	120
quem quidem égo hominem irrigatum plagis pistori dabo, 	
nisi hodie prius comparassit mihi quadraginta minas, 	
quam argenti fuero elocutus ei postremam syllabam. 	
{EP.} Salva res est: bene promittit, spero servabit fidem. 	
sine meo sumptu paratae iam sunt scapulis symbolae. 	125
aggrediar hominem. advenientem péregre erum [suom] Stratippoclem 	
impertit salute servos Epidicus. {STR.} Vbi is est? {EP.} Adest. 	
salvom huc advenisse—{STR.} Tam tibi istuc credo quam mihi. 	
{EP.} Benene usque valuisti? {STR.} A morbo valui, ab animo aeger fui. 	
{EP.} Quod ad me attinuit, ego curavi: quod mandavisti mihi 	130
impetratum est, empta ancilla, quod tute ad me litteras 	
missiculabas. {STR.} Perdidisti omnem operam. {EP.} Nam qui perdidi? 	
{STR.} Quia meo neque cara est cordi neque placet. {EP.} Quid retulit 	
mihi tanto opere te mandare et mittere ad me epistulas? 	
{STR.} Illam amabam olím, nunc iam alia cura impendet pectori. 	135
{EP.} Hercle miserum est ingratum esse hómini id quod facias bene. 	
ego quod bene feci male feci, quia amor mutavit locum. 	
{STR.} Desipiebam mentis, cum illa scripta mittebam tibi. 	
{EP.} Men piacularem oportet fieri ob stultitiam tuam, 	
ut meum tergum tuae stultitiae subdas succidaneum? 	140
{STR.} Quid istic? verba facimus. huic homini ópust quadraginta minis 	
celeriter calidis, danistae quas resolvat, et cito. 	
{EP.} Dic modo unde auferre me vis. a quo trápezita peto? 	
{STR.} Vnde libet. nam ni ante solem occasum elo * 	
meam domum ne inbitas: tu te in pistrinum * 	145
{EP.} Facile tu istuc sine periclo et cura, corde libero 	
fabulare; novi ego nostros: mihi dolet cum ego vapulo. 	
{STR.} Quid tu nunc? patierin ut ego me interimam? {EP.} Ne feceris. 	
ego istuc accedam periclum potius atque audaciam. 	
{STR.} Nunc places, nunc ego te laudo. {EP.} Patiar ego istuc quod lubet. 	150
{STR.} Quid illa fiet fidicina igitur? {EP.} Aliqua res reperibitur, 	
aliqua ope exsólvar, extricabor aliqua. {STR.} Plenus consili es. 	
novi ego te. {EP.} Est Euboicus miles locuples, multo auro potens, 	
qui úbi tibi istam emptam esse scibit atque hanc adductam alteram, 	
continuo te orabit ultro ut illam tramittas sibi. 	155
sed ubi illa est quam tu adduxisti tecum? {STR.} Iam faxo hic erit. 	
Ch. Quid hic nunc agimus? {ST.} Eamus intro huc ad te, ut hunc hodie diem 	
luculentum habeamus.—{EP.} Ite intro, ego de re argentaria 	
iam senatum convocabo in corde consiliarium, 	
quoi potissimum indicatur bellum unde argentum auferam. 	160
Epidice, vide quid agas, ita res subito haec obiectast tibi; 	
non enim núnc tibi dormitandi neque cunctandi copia est: 	
adeundumst. senem oppugnare certumst consilium mihi. 	
i ábi intro atque ádulescenti dic iam nostro erili filio, 	
ne hinc foras ámbulet neve usquam óbviam veniat seni.— 	165
	%II.i 	
{APOECIDES} Plérique homines, quós cum nil refért pudet, 	166
úbi pudendum est íbi eos deserit pudor, 	
quom úsus est ut pudeat. 	
ís adeo tu és. quid est quód pudendúm siet, 	
génere natám bono paúperem domum 	170
dúcere te uxorem? 	170a
praesértim eam, qua ex tibi cómmemores hanc quaé domist 	171
fíliam prognatam. 	
{PERIPHANES} Révereor filium. {AP.} At pól ego te crédidi 	
úxorem, quam tu éxtulistí, pudore éxsequi, 	
cúius quotiéns sepulcrúm vides, sácruficas 	175
ílico Orco hóstiis, néque adeo iniúria, 	
quiá licitumst eam tíbi vivendo vincere. {PER.} Oh, 	
Hércules égo fui, dum ílla mecúm fuit; 	
neque séxta aerumna acérbior Herculí, quam illa mihi obiéctast. 	
{AP.} Pulcra édepol dos pecuniast. {PER.} Quae quidem pol non maritast. 	180
	%II.ii 	
{EPIDICVS} St, tacéte, habete animúm bonum. 	181
liquido éxeo foras auspício, aví sinistra; 	
acútum cultrum habeó, senis qui exénterem marsúppium. 	
sed eccum ípsum ante aedis conspicor Apoecide† 	184-185
qualis volo vetulos duo. 	186
iam ego mé convortam in hirúdinem atque eorum éxsugebo sánguinem, 	
senáti qui columén cluent. 	
* * * 	188a
{(Ap.)} cóntinuo ut maritus fiat. {PER.} Laudo consilium tuom. 	189-190
nam égo illum audivi in amorem haerere apud néscio quam fidicinam, 	191
íd ego excrucior. {EP.} Di hercle omnis me ádiuvant augent amant: 	
ipsi hí quidem mihi dant viam, quo pacto ab se argentum auferam. 	
age núnciam orna te, Epidice, et palliolum in collum conice 	
itaque ádsimulato quasi per urbem totam hominem quaesiveris. 	195
áge, si quid agis. di immortales, utinam conveniam domi 	
Periphanem, per omnem urbém quem sum defessus quaerere: 	
per medicinas, per tonstrinas, in gymnasio atque in foro, 	
per myropolia et lanienas circumque argentarias. 	
rogitando sum raucus factus, paene in cursu concidi. 	200
{PER.} Epidice. {EP.} Epidicum quis est qui revocat? {PER.} Ego sum, Periphanes. 	
{AP.} Et ego Apoecides sum. {EP.} Et ego quidem sum Epidicus. sed, ere, optuma 	
vos video opportunitate ambo advenire. {PER.} Quid rei est? 	
{EP.} Mane <dum>, sine respirem quaeso. {PER.} Immo adquiesce. {EP.} Animo malest. 	
{A.} Recipe anhelitum. {P.} Clementer, requiesce. {E.} Animum advortite. 	205
a legione omnes remissi sunt domum Thebis. {AP.} <Quis hoc> 	
dicit factum? {E.} Ego ita factum esse dico. {P.} Scin tu istuc? {E.} Scio. 	
{PER.} Qui tu scis? {EP.} Quia ego ire vidi milites plenis viis; 	
arma referunt et iumenta ducunt. {PER.} Nimis factum bene. 	
{EP.} Tum captivorum quid ducunt secum! pueros, virgines, 	210
binos, ternos, alius quinque; fit concursus per vias, 	
filios suos quisque visunt. {PER.} Hercle rem gestam bene. 	
{EP.} Tum meretricum numerus tantus, quantum in urbe omni fuit, 	
obviam ornatae occurrebant suis quaeque amatoribus, 	
eos captabant. id adeo qui maxime animum advorterim? 	215
pleraeque eae sub vestimentis secum habebant retia. 	
quom ad portam venio, átque ego illam ílli video praestolarier 	
et cum ea tibicinae ibant quattuor. {PER.} Quicum, Epidice? 	
{EP.} Cum illa quam tuos gnatus annos multos deamat, deperit, 	
ubi fidemque remque seque teque properat perdere; 	220
ea praestolabatur illum apud pórtam. {PER.} Viden veneficam? 	
{EP.} Sed vestita, aurata, ornata ut lepide, ut concinne, ut nove. 	
{PER.} Quid erat induta? an regillam induculam an mendiculam? 	
{EP.} Inpluviatam, ut istaec faciunt vestimentis nomina. 	
{PER.} Vtin inpluvium induta fuerit? {EP.} Quid istuc tam mirabile est? 	225
quasi non fundis exornatae multae incedant per vias. 	
at tributus quom imperatus est, negant pendi potis: 	
illis quibus tributus maior penditur, pendi potest. 	
quid istae, quae vesti quotannis nomina inveniunt nova? 	
tunicam rallam, tunicam spissam, linteolum caesicium, 	230
indusiatam, patagiatam, caltulam aut crocotulam, 	
subparum aut subnimium, ricam, basilicum aut exoticum, 	
cumatile aut plumatile, carinum aut cerinum—gerrae maxumae. 	
cani quoque etiam ademptumst nomen. {PER.} Qui? {EP.} Vocant Laconicum. 	
haec vocabula auctiones subigunt ut faciant viros. 	235
{AP.} Quin tu ut occepisti loquere? {EP.} Occepere aliae mulieres 	
duae post me sic fabulari inter sese—égo abscessi sciens 	
paulum ab illis, dissimulabam earum operam sermoni dare; 	
nec satis exaudibam, nec sermonis fallebar tamen, 	
quae loquerentur. {PER.} Id lubidost scire. {EP.} Ibi illarum altera 	240
dixit illi quicum ipsa ibat—({PER.} Quid? {EP.} Tace ergo, ut audias) 	
postquam illam sunt conspicatae, quam tuos gnatus deperit: 	
'quam facile et quam fortunate évenit illi, obsecro, 	
mulieri, quam liberare volt amator.' 'quisnam is est?' 	
inquit altera illi. ibi illa nominat Stratippoclem 	245
Periphanai filium. {PER.} Perii hercle. quid ego ex te audio? 	
{EP.} Hoc quod actum est. egomet postquam id illas audivi loqui, 	
coepi rursum vorsum ad illas pauxillatim accedere, 	
quasi retruderet hominum me vis invitum. {PER.} Intellego. 	
{EP.} Ibi illa interrogavit illam: 'qui scis? quis id dixit tibi?' 	250
'quin hodie adlatae tabellae sunt ad eam a Stratippocle, 	
eum argentum sumpsisse apud Thébas ab danista faenore, 	
id paratum et sese ob eam rem id ferre. {PER.} Certo ego occidi. 	
{EP.} Haec sic aibat: sic audivisse ex eapse atque epistula. 	
{PER.} Quid ego nunc faciam? consilium a te expetesso, Apoecides. 	255
{AP.} Reperiamus aliquid calidi conducibilis consili. 	
nam ille quidem aut iam hic aderit, credo hercle, aut iam adest. {EP.} Si aequom siet 	
me plus sapere quam vos, dederim vobis consilium catum, 	
quod laudetis, ut ego opino, uterque, {PER.} Ergo ubi id est, Epidice? 	
{EP.} Atque ad eam rem conducibile. {AP.} Quid istuc dubitas dicere? 	260
{EP.} Vos priores esse oportet, nos posterius dicere, 	
qui plus sapitis. {PER.} Eia vero, age díc. {EP.} At deridebitis. 	
{AP.} Non edepol faciemus. {EP.} Immo, si placebit, utitor, 	
consilium si non placebit, reperitote rectius. 	
mihi istic nec seritur nec metitur, nisi ea quae tu vis volo. 	265
{PER.} Gratiam habeo; fac participes nos tuae sapientiae. 	
{EP.} Continuo arbitretur uxor tuo gnato atque ut fidicinam 	
illam quam is volt liberare, quae illum corrumpit tibi, 	
ulciscare atque ita curetur, usque ad mortem ut serviat. 	
{AP.} Fieri oportet. {PER.} Facere cupio quidvis, dum id fiat modo. {EP.} Em, 	270
nunc occasiost faciundi, prius quam in urbem advenerit, 	
sicut cras hic aderit, hodie non venit. {PER.} Qui scis? {EP.} Scio. 	
quia mihi alius dixit qui illinc venit, mane hic adfore. 	
{PER.} Quin tu eloquere, quid faciemus? {EP.} Sic faciundum censeo 	
quasi tu cupias liberare fidicinam animi gratia 	275
quasique ames vehementer tu illam. {P.} Quam ad rem istuc refert? {E.} Rogas? 	
ut enim praestines argento, prius quam veniat filius, 	
atque ut eam te in libertatem dicas emere, {PER.} Intellego. 	
{EP.} Vbi erit empta, ut aliquo ex urbe amoveas; nisi quid est tua 	
secus sententia. {PER.} Immo docte. {EP.} Quid tua autem, Apoecides? 	280
{AP.} Quid ego iam nisi te commentum nimis astute intellego? 	
{EP.} Iam <simul> igitur amota ei erit omnis consultatio 	
nuptiarum, ne gravetur quod velis. {PER.} Vive sapis, 	
et placet. {EP.} Tum tu igitur calide quidquid acturu's age. 	
{PER.} Rem hercle loquere. {EP.} Et repperi, haec te qui abscedat suspicio. 	285
{PER.} Sine me scire. {EP.} Scibis, audi. {AP.} Sapit hic pleno pectore. 	
{EP.} Opus est homine qui illo argentum deferat pro fidicina; 	
nam te nolo neque opus factost. {PER.} Quid iam? {EP.} Ne te censeat 	
fili causa facere, {PER.} Docte. {EP.} Quo illum ab illa prohibeas: 	
ne qua ob eam suspicionem difficultas evenat. 	290
{PER.} Quém hominem inveniemus ad eam rem utilem? {EP.} Hic erit optimus, 	
hic poterit cavere recte, iura qui et leges tenet. 	
{PER.} Epidico habeas gratiam. {EP.} Sed ego istuc faciam sedulo: 	
ego illum conveniam atque adducam hunc ad eum quoiast fidicina, 	
atque argentum ego cum hoc feram. {P.} Quanti émi potest minimo? {EP.} Illane? 	295
ad quadraginta fortasse eam posse emi minimo minis. 	
verum si plus dederis, referam, nihil in ea re captiost. 	
atque id non decem occupatum tibi erit argentum dies. 	
{PER.} Quidum? {EP.} Quia enim mulierem alius illam adulescens deperit, 	
auro opulentus, magnus miles Rhodius, raptor hostium, 	300
gloriosus: is emet illam de te et dabit aurum lubens. 	
face modo, est lucrum hic tibi amplum. {P.} Deos quidem oro. {E.} Impetras. 	
{AP.} Quin tu is intro atque huic argentum promis? ego visam ad forum. 	
Epidice, eo veni. {EP.} Ne abitas prius quam ego ad te venero. 	
{A.} Vsque opperiar.—{P.} Sequere tu intro.—{E.} I, numera, nil ego te moror. 	305
	%II.iii 	
nullum esse opinor ego agrum in agro Attico 	306
aeque feracem quám hic est noster Periphanes: 	
quin ex occluso atque obsignato armario 	
decutio argenti tantum quantum mihi lubet. 	
quod pol ego metuo si senex resciverit, 	310
ne ulmos parasitos faciat, quae usque attondeant. 	
sed me una turbat res ratioque, Apoecidi 	
quam ostendam fidicinam aliquam conducticiam. 	
atque id quoque habeo: mane me iussit senex 	
conducere aliquam fidicinam sibi huc domum, 	315
<quae>, dum rem dinam faceret, cantaret sibi; 	
ea conducetur atque ei praemonstrabitur 	
quo pacto fiat subdola adversus senem. 	
ibo intro, argentum accipiam ab damnoso sene.— 	
	%III.i 	
{STRATIPPOCLES} Expectando éxedor míser atque exénteror, 	320
quó modo mi Épidici blánda dicta évenant. 	
nímis diu máceror: sítne quid nécne sit, 	
scíre cupió. {CHAERIBVLVS} Per illám tibi cópiam 	
copíam parare aliám licet: scivi équidem in principio ilico 	
nullám tibi esse ín illo copiam. {STR.} Interii hércle ego. 	325
{CHAER.} Ábsurde facis qui ángas te animi; si hércle ego illum semel préndero, 	
númquam inridére nos íllum inultúm sinam servom hominem. 	
{CHAER.} Quíd illum facere vís, qui, tibi quoi dívitiae domi máxumae sunt, 	
is númmum nullum habés neque sodáli tuo in te cópiast. 	329-330
{CHAER.} Si hercle hábeam, polliceár lubens, verum áliquid aliqua aliquó modo 	331
alicúnde ab alíqui aliqua tíbi spes est fore méliorem fortúnam. 	
{STR.} Vaé tibi, muricide homo. {CHAER.} Qui tibi lubet mihi male loqui? 	
{STR.} Quippe tú mi aliquíd aliquo modo alicunde ab aliquibus blatis 	
quod nusquamst neque ego id inmitto in aures meas 	335
nec míhi plus adiuménti †ades, quam ille quí numquam etiam nátust. 	
	%III.ii 	
{EPIDICVS} Fecísti iam officium tuom, me meum nunc facere oportet. 	337
per hanc cúram quieto tibi licet esse—hoc quidem iam periit: 	
ne quid tibi hinc in spem referas, oppido hoc pollinctum est; 	
crede modo mihi: sic ego ago, sic egerunt nostri. 	340
pro di immortales, mihi hunc diem dedistis luculentum, 	
ut facilem atque impetrabilem! sed ego hinc migrare cesso, 	
ut importem in coloniam hunc <meo> auspicio commeatum? 	
mihi cesso, cum sto. sed quid hoc? ante aedis duo sodales, 	
erum et Chaéribulum, conspicor. quid hic ágitis? accipe hoc sis. 	345
{STR.} Quantum hic inest? {EP.} Quantum sat est, et plus satis: superfit. 	
decem minis plus attuli quam tu danistae debes. 	
dum tibi ego placeam atque obsequar, meum térgum flocci facio. 	
{STR.} Nam quid ita? {EP.} Quia ego tuom patrem faciam parenticidam. 	
{STR.} Quid istúc est verbi? {EP.} Nil moror vetera et volgata verba; 	350
peratum ductarent: ego follitum ductitabo. 	
nam leno omne argentum abstulit pro fidicina (ego resolvi, 	
manibus his denúmeravi) pater suam natam quam esse credit; 	
nunc iterum ut fallatur pater tibique auxilium apparetur 	
inveni: nam ita suasi seni atque hanc habui orationem 	355
* * * 	355a
ut cum rediisses ne tibi eius copia esset. {STR.} Euge. 	356
* * * 	356a
(Ep.) ea iam domist pro filia. {STR.} <Iam> teneo. {EP.} Nunc cautorem 	357
dedit mihi ad hanc rem Apoecidem, is ápud forum manet me, 	
[quasique amaret] caveat. {STR.} Haud male. {EP.} Iam ípse cautor captust. 	
ipse in meo cóllo tuos pater cruminam collocavit; 	360
is adornat, adveniens domi extemplo ut maritus fias. 	
{STR.} Vno persuadebit modo, si illam, quae adducta est mecum, 	
mi adempsit Orcus. {EP.} Nunc ego hanc astutiam institui. 	
deveniam ad lenonem domum egomet solus, eum ego docebo, 	
si quid ad eum adveniam, ut sibi essé datum argentum dicat 	365
pro fidicina, argenti minas se habere quinquaginta 	
(quippe ego qui nudiustertius meis manibus denumeravi 	
pro illa tua amica, quam pater suam filiam esse retur): 	
ibi leno sceleratum caput suom imprudens alligabit, 	
quasi pro illa argentum acceperit, quae tecum adducta nunc est. 	370
{CHAER.} Vorsutior es quam rota figularis. {EP.} Iam ego parabo 	
aliquam dolosam fidicinam, nummo conducta quae sit, 	
quae se emptam simulet, quae senes duo dócte ludificetur. 	
eam ducet simul Apoecides ad tuom patrem. {STR.} Vt parate. 	
{EP.} Eam pérmeditatam, meis dolis astutiisque onustam 	375
mittam. sed nimis longum loquor, diu me éstis demorati. 	
haec scitis iam ut futura sint. abeo.—{STR.} Bene ambulato. 	
{CHAER.} Nimis dóctus ille <est> ad male faciendum. {STR.} Me equidem certo 	
servavit consiliis suis. {CHAER.} Abeamus intro hinc ad me. 	
{STR.} Atque aliquantó lubentius quam abs te sum egressus intus; 	380
virtute atque auspicio Epidici cum praeda in castra redeo.— 	
	%III.iii 	
{PERIPHANES} Non oris causa modo homines aequom fuit 	382
sibi habere speculum, ubi os contemplarent suom, 	
sed qui perspicere possent cor sapientiae, 	
[igitur perspicere ut possent cordis copiam] 	385
ubi id inspexissent, cogitarent postea, 	
vitam ut vixissent olim in adulescentia. 	
vel ego, qui dudum fili causa coeperam 	
ego med excruciare animi, quasi quid filius 	
meus déliquisset me erga aut quasi non plurima 	390
male facta mea essent solida in adulescentia. 	
profecto deliramus interdum senes. 	
[fuit conducibile hoc quidem mea sententia.] 	
sed meus sodalis it cum praeda Apoecides. 	
venire salvom mercatorem gaudeo. 	395
quid fit? {APOECIDES} Di deaeque te adiuvant. {PER.} Omen placet. 	
{AP.} Quin omini omnes suppetunt res prospere. 	
sed tu hanc iubé sis intro abduci. {PER.} Heus, foras 	
exite huc aliquis. duce istam intro mulierem. 	
atque audin? {SERVVS} Quid vis? {PER.} Cave siris cum filia 	400
mea cópulari hanc neque conspicere. iam tenes? 	
in aediculam istanc sorsum concludi volo. 	
divortunt mores virgini longe ac lupae. 	
{AP.} Docte et sapienter dicis. † num nimis potest 	
pudicitiam quisquam suae servare filiae. 	405
edepol ne ístam temperi gnato tuo 	
sumus praémercati. {PER.} Quid iam? {AP.} Quia dixit mihi 	
iam dudum se alius tuom vidisse hic filium: 	
hanc edepol rem apparabat. {PER.} Planum hercle hoc quidem est. 	
{AP.} Ne tú habes servom graphicum et quantivis preti, 	410
non carust auro contra. ut ille fidicinam 	
fecit <sese ut> nesciret esse emptam tibi! 	
ita ridibundam atque hilaram huc adduxit simul. 	
{PER.} Mirum hoc qui potuit fieri. {AP.} Te pro filio 	
facturum dixit rem esse divinam domi, 	415
quia Thebis salvos redierit. {PER.} Rectam institit. 	
{AP.} Immo ipsus illi dixit conductam esse eam, 	
quae hic administráret ad rem divinam tibi. 	
[facturum hoc dixit rem esse divinam tibi domi] 	
ego illic me autem sic assimulabam: quasi 	420
stolidum, combardum me faciebam. {PER.} Em istuc decet. 	
{AP.} Res magna amici apud forum agitur, ei volo 	
ire advocatus. {PER.} At quaeso, ubi erit otium, 	
revortere ad me extemplo. {AP.} Continuo hic ero.— 	
{PER.} Nihil homini amicost opportuno amicius: 	425
sine tuo labore quod velis actumst tamen. 	
ego si allegavissem aliquem ad hoc negotium 	
minus hominem doctum minusque ad hanc rem callidum, 	
os sublitum esset, itaque me albis dentibus 	
meus dérideret filius meritissumo. 	430
sed quis hic est quém <ego> huc advenientem conspicor, 	435
suam qui undantem chlamydem quassando facit? 	
	%III.iv 	
{MILES} Cave praéterbitas ullas aedis, quin roges, 	437
senex híc ubi habitat Periphanes Platenius. 	
incertus tuom cave ad me rettuleris pedem. 	
{PER.} Adulescens, si istunc hominem, quem tu quaeritas, 	440
tibi commonstrasso, ecquam abs te inibo gratiam? 	
{MIL.} Virtute belli armatus promerui, ut mihi 	
omnis mortalis agere deceat gratias. 	
{PER.} Non repperisti, adulescens, tranquillum locum, 	
ubi tuas virtutes explices, ut postulas. 	445
nam strenuiori deterior si praedicat 	
suas pugnas, de illius illae fiunt sordidae. 	
sed istúm quem quaeris Periphanem Platenium, 	
ego sum, si quid vis. {MIL.} Nempe quem in adulescentia 	
memorant apud réges armis, arte duellica 	450
divitias magnas indeptum? {PER.} Immo si audias 	
meas púgnas, fugias manibus dimissis domum. 	
{MIL.} Pol égo magis unum quaero, meas cui praedicem, 	
quam illum qui memoret suas mihi. {PER.} Hic non est locus; 	
proin tu alium quaeras cui centones sarcias. 	455
atque haec stultitiast me illi vitio vortere 	431
egomet quod factitavi in adulescentia, 	
cum militabam: pugnis memorandis meis 	
eradicabam hominum auris, quando occeperam. 	
{MIL.} Animum advorte, ut quod ego ad te advenio intellegas. 	456
meam amicam audivi te esse mercatum. {PER.} Attatae, 	
nunc demum scio ego hunc qui sit: quem dudum Epidicus 	
mihi praedicavit militem. adulescens, itast 	
ut dicis, emi. {MIL.} Volo te verbis pauculis, 	460
si tibi molestum non est. {PER.} Non edepol scio, 	
molestum necne sit, nisi dicis quid velis. 	
{MIL.} Mi illam ut tramittas, argentum accipias: adest. 	
nam quid ego apud te vera parcam proloqui? 	
ego illám volo hodie facere libertam meam, 	465
mihi concubina quae sit. {PER.} Te absolvam brevi: 	
argenti quinquaginta mi illa empta est minis; 	
si sexaginta mihi denumerantur minae, 	
tuas póssidebit mulier faxo ferias; 	
atque ita profecto, ut eam ex hoc exoneres agro. 	470
{MIL.} Estne empta mi istis legibus? {PER.} Habeas licet. 	
{MIL.} Conciliavisti pulchre. {PER.} Heus, fóras educite 	
quam introduxistis fidicinam. atque etiam fides, 	
ei quae accessere, tibi addam dono gratiis. 	
age accipe hanc sis. {MIL.} Quae te intemperiae tenent? 	475
quas tu mihi tenebras trudis? quin tu fidicinam 	
produci íntus iubes. {PER.} Haec ergo est fidicina. 	
hic alia nullast. {MIL.} Non mihi nugari potes. 	
quin tu huc producis fidicinam Acropolistidem? 	
{PER.} Haec inquamst. {MIL.} Non haec inquamst. non novisse me 	480
meam rere amicam posse? {PER.} Hanc, inquam, filius 	
meus deperibat fidicinam. {MIL.} Haec non est ea. 	
{P.} Quid? non est? {M.} Non est. {P.} Vnde haec igitur gentiumst? 	
equidem hercle argentum pro hac dedi. {MIL.} Stulte datum 	
reor et peccatum largiter. {PER.} Immo haec east. 	485
nam servom misi, qui illum sectari solet 	
meum gnátum: is ipse hanc destinavit fidicinam. 	
{MIL.} Em istíc homo te articulatim concidit, senex, 	
tuos servos. {PER.} Quid? concidit? {MIL.} Sic suspiciost, 	
nam pro fidicina haec cerva supposita est tibi. 	490
senex, tibi os est sublitum plane et probe. 	
ego illám requiram iam ubi ubi est.—{PER.} Bellator, vale. 	
euge, euge, Epidice, frugi es, pugnavisti, homo es, 	
qui me emunxisti mucidum, minimi preti. 	
mercatus te hodie est de lenone Apoecides? 	495
{FIDICINA} Fando ego istunc hominem numquam audivi ante hunc diem, 	
neque me quidem emere quisquam ulla pecunia 	
potuit: plus iam sum libera quinquennium. 	
{PER.} Quid tibi negotist meae domi igitur? {FID.} Audies. 	
conducta veni, ut fidibus cantarem seni, 	500
dum rem divinam faceret. {PER.} Fateor me omnium 	
hominum esse Athenis Atticis minimi preti. 	
sed tu novistin fidicinam Acropolistidem? 	
{F.} Tam facile quam me. {P.} Vbi habitat? {F.} Postquam liberast 	
ubi habitet dicere admodum incerte scio. 	505
{PE.} Eho an libera illa est? quis eam liberaverit, 	
volo scíre, si scis. {FID.} Id quod audivi audies. 	
Stratippoclem aiunt Periphanai filium 	
absentem curavisse ut fieret libera. 	
{PER.} Perii hercle, si istaec vera sunt; planissume 	510
meum exenteravit Epidicus marsuppium. 	
{FID.} Haec sic audivi. numquid me vis ceterum? 	
{PER.} Malo cruciatu ut pereas atque abeas cito. 	
{FID.} Fides non reddis? {PER.} Neque fides neque tibias. 	
propera igitur fugere hinc, si te di amant. {FID.} Abiero. 	515
flagitio cum maiore post reddes tamen.— 	
{PER.} Quid nunc? qui in tantis positus sum sententiis, † 	
[eamne egó sinam impune? immo etiam si alterum 	
tantum perdundumst, perdam potius quam sinam 	
me impune irrisum esse, habitum depeculatui] 	520
ei sic data esse verba praesenti palam! 	
atque mé minoris facio prae illo, qui omnium 	
legum atque iurum fictor, conditor cluet; 	
is etiam sese sapere memorat: malleum 	
sapientiorem vidi excusso manubrio. 	525
	%IV.i 	
{PHILIPPA} Sí quid est homini míseriarum quód miserescat, míser ex animost. 	526
íd ego expérior, cui múlta in unúm locum 	
cónfluont, quaé meum péctus pulsánt simul: 	
multiplex aerumna me exercitam habet, 	
paupértas, pavór territát mentem ánimi, 	530
neque úbi meas spes cóllocem habeo úsquam munitúm locum. 	
ita gnáta mea hostiumst potita, neque ea nunc ubi sit scio. 	
{PER.} Quis illaec est mulier, timido pectore peregre adveniens 	
quae ipsa se miseratur? {PHIL.} In his dictust locis habitare mihi 	
Periphanes. {PER.} Me nominat haec; credo ego illi hospitio usus venit. 	535
{PHIL.} Pervelim mercedem dare, qui monstret eum mihi hominem aut ubi habitet. 	
{PER.} Noscito ego hanc, nam videor nescio ubi mi vidisse prius. 	
éstne ea an nón east quam animus retur meus? 	
{PHIL.} Di boni, visitavi * * antidhac? 	
{PER.} Certo eást * * quam in Épidauro paupérculam memini cómprimere. 	540
{PHIL.} Plane hícine est, qui mihi in Épidauro primús pudicitiam pépulit. 	
{PER.} Quaé meo compréssu peperit fíliam quam dómi nunc habeo. 	
quíd si adeam—{PHIL.} Hau scio án congrediar—{PER.} Si haéc east. {PHIL.} Si is ést homo, sicut 	
ánni multi dúbia dant. 	
{PER.} Lónga dies meum incértat animum. sín east quam incerte aútumo, 	545
hánc congrediar ástu. 	545a
{PHIL.} Múliebris adhibenda míhi malitia nunc est. 	546
{PER.} Cómpellabo. {PHIL.} Orátionis áciem contra cónferam. 	
{PER.} Salva sis. {PHIL.} Salutem accipio mi et meis. {PER.} Quid ceterum? 	
{PHIL.} Salvos sis: quod credidisti reddo. {PER.} Haud accuso fidem. 	
novin ego te? {PHIL.} Si ego te novi, animum inducam, ut tu noveris. 	550
{PER.} Vbi te visitavi? {PHIL.} Inique iniuriu's. {PER.} Quid iam? {PHIL.} Quia 	
tuae memoriae interpretari me aequom censes. {PER.} Commode 	
fabulata es. {PH.} Mira memoras. <{P.} Te memini>—{PH.} Em istuc rectius. 	
{P.} Meministin—{PH.} Memini id quod memini. {P.} At in Epidauro— {PH.} Ah, guttula 	
pectus ardens mi aspersisti. {PER.} Virgini pauperculae, 	555
tuaeque matri me levare paupertatem? {PHIL.} Tun is es, 	
qui per voluptatem tuam in me aerumnam obsevisti gravem? 	
{PER.} Ego sum. salve. {PHIL.} Salva sum, quia te esse salvom sentio. 	
{PER.} Cedo manum. {PHIL.} Accipe. aerumnosam et miseriarum compotem 	
mulierem retines. {PER.} Quid est quod voltus turbatust tuos? 	560
{PHIL.} Filiam quam ex te suscepi—{PER.} Quid eam? {PHIL.} Eductam perdidi. 	
hostium est potita. {PER.} Habe animum lenem et tranquillum. tace. 	
domi meae eccam salvam et sanam. nam postquam audivi ilico 	
ex meo servo, illam esse captam, continuo argentum dedi, 	
ut emeretur. ille eam rem ádeo sobrie et frugaliter 	565
accuravit, ut<ut> ad alias res est impense inprobus. 	
{PHIL.} Fac videam, si mea, si salva <mihi sit>. {PE.} Eho, istinc, Canthara, 	
iube Telestidem huc prodire filiam ante aedis meam, 	
ut suam videat matrem. {PHIL.} Remigrat animus nunc demum mihi. 	
	%IV.ii 	
{ACROPOLISTIS} Quid est, pater, quod me excivisti ante aedis? {PER.} Vt matrem tuam 	570
videas, adeas, advenienti des salutem atque osculum. 	
{ACR.} Quam meam matrem? {PER.} Quae exanimata exsequitur aspectum tuom. 	
{PHIL.} Quis istaec est quam tu osculum mihi ferre iubes? {PER.} Tua filia. 	
{PHIL.} Haecine? {PER.} Haec. {PHIL.} Egone osculum huic dem? {PER.} Quor non, quae ex te nata sit? 	
{PHIL.} Tú homo insanis. {PER.} Egone? {PHIL.} Tune. {PER.} Quor? {PHIL.} Quia ego hanc quae siet 	575
neque scio neque novi, neque ego hanc oculis vidi ante hunc diem. 	
{PER.} Scio quid erres: quia vestitum atque ornatum immutabilem 	
habet haec, * 	
{PH.} * aliter catuli longe olent, aliter suis. 	
ne ego eam novisse * {PER.} Pro deum atque hominum fidem, 	580
quid? ego lenocinium facio, quí habeam alienos domi 	
atque argentum egurgitem domo prosus? quid tu, quae patrem 	
tuom vocas me atque osculare, quid stas stupida? quid taces? 	
{ACR.} Quid loquar vis? {PER.} Haec negat se tuam esse matrem. {ACR.} Ne fuat, 	
si non volt: equidem hac invita támen ero matris filia; 	585
non med istanc cogere aequom est meam esse matrem, si nevolt. 	
{PER.} Cur me igitur patrem vocabas? {ACR.} Tua istaec culpast, non mea. 	
non patrem ego te nominem, ubi tu tuam me appellas filiam? 	
hanc quoque etiam, si me appellet filiam, matrem vocem. 	
negat haec filiám me suam ésse: non ergo haec mater mea est. 	590
postremo haec mea culpa non est: quae didici dixi omnia; 	
Epidicus mihi fuit magister. {PER.} Perii, plaustrum perculi. 	
{ACR.} Numquid ego ibi, pater, peccavi? {PER.} Si hercle te umquam audivero 	
me patrem vocare, vitam tuam ego interimam. {ACR.} Non voco. 	
ubi voles pater esse, ibi esto; ubi noles, ne fueris pater. 	595
{PHIL.} Quid, <si> ob eam rem hanc emisti, quia tuam gnatam es ratus, 	
quibus de signis agnoscebas? {PER.} Nullis. {PHIL.} Qua re filiam 	
credidisti nostram? {PER.} Servos Epidicus dixit mihi. 	
{PHIL.} Quid si servo aliter visumst, non poteras novisse, obsecro? † 	
{PER.} Quid ego, qui illam ut primum vidi, numquam vidi postea? 	600
{PHIL.} Perii misera. {PER.} Ne fle, mulier. intro abi, habe animum bonum; 	
ego illam reperiam. {PHIL.} Hinc Athenis civis eam émit Atticus: 	
adulescentem equidem dicebant emisse. {PER.} Inveniam, tace. 	
abi modo intro atque hanc asserva Circam Solis filiam. 	
ego relictis rebus Epidicum operam quaerendo dabo: 	605
si invenio, exitiabilem égo illi faciam hunc ut fiat diem.— 	
	%V.i 	
{STRATIPPOCLES} Male morigerus mi est danista, qui a me argentum non petit 	607
neque illam adducit quae <empta> ex praedast. séd eccum incedit Epidicus. 	
quid illuc est quod illí caperrat frons severitudine? 	
{EPIDICVS} Si undecim deos praeter sese secum adducat Iuppiter, 	610
ita non omnes ex cruciatu poterunt eximere Epidicum. 	
Periphanem emere lora vidi, ibi aderat una Apoecides; 	
nunc homines me quaeritare credo. senserunt, sciunt 	
sibi data esse verba. {STR.} Quíd agis, mea commoditas? {EP.} Quod miser. 	
{STR.} Quid est tibi? {EP.} Quin tu mi adornas ad fugam viaticum, 	615
prius quam pereo? nam per urbem duo defloccati senes 	
quaeritant me, in manibus gestant copulas secum simul. 	
{STR.} Habe bonum animum. {EP.} Quippe ego quoi libertas in mundo sitast. 	
{STR.} Ego te servabo. {EP.} Edepol me illi melius, si nacti fuant. 	
sed quis haec ést muliercula et ille gravastellus qui venit? 	620
{STR.} Hic est danista, haec illa est autem, quam emi de praeda. {EP.} Haecinest? 	
{STR.} Haec est. estne ita ut tibi dixi? aspecta et contempla, Epidice: 	
usque ab unguiculo ad capillum summumst festivissuma. 	
estne consímilis quasi cum signum pictum pulchre aspexeris? 	
{EP.} Ex tuis verbis meum futurum corium pulchrum praedicas, 	625
quém Apella atque Zeuxis duo pingent pigmentis ulmeis. 	
{STR.} Di immortales, sicin iussi ad me ires? pedibus † pulmunes 	
qui perhíbetur prius venisset quam tu advenisti mihi. 	
{DANISTA} Haec edepol remorata med est. {STR.} Siquidem istius gratia 	
id remoratu's quod ista voluit, nimium advenisti cito. 	630
{DAN.} Age age, absolve <me> atque argentum numera, ne comites morer. 	
{ST.} Pernumeratumst. {DA.} Tene cruminam: huc inde. {ST.} Sapienter venis. 	
opperire, dum effero ad te argentum. {DAN.} Matura. {STR.} Domist.— 	
{EP.} Satin ego oculis utilitatem optineo sincere an parum? 	
videon ego Telestidem te, Periphanai filiam, 	635
ex Philippa matre natam Thebis, Epidauri satam? 	
{TELESTIS} Quis tu homo es, qui meum parentum nomen memoras et meum? 	
{EP.} Non me nosti? {TEL.} Quod quidem nunc veniat in mentem mihi. 	
{EP.} Non meministi me auream ad te afferre natali die 	
lunulam atque anellum aureolum ín digitum? {TEL.} Memini, mi homo. 	640
tune is es? {EP.} Ego sum, ét istic frater, qui te mercatust, tuos. 	
* * ália matre, uno patre. 	
{TEL.} Quid pater meus? vivit? {EP.} Animo liquido et tranquillo es, tace. 	
{TEL.} Di me ex perdita servatam cupiunt, si vera autumas. 	
{EP.} Non habeo ullam occasionem, ut apud te falsa fabuler. 	645
{STRATIPPOCLES} Accipe argentum hoc, danista. hic sunt quadraginta minae. 	
siquid erit dubium, immutabo. {DAN.} Bene fecisti, bene vale.— 	
{STR.} Nunc enim tú mea es. {TEL.} Soror quidem edepol, ut tu aeque scias. 	
salve, frater. {STR.} Sanan haec est? {EP.} Sana, si appellat suom. 	
{S.} Quid? ego modo <amator sum> huic frater factus, dum intro eo atque exeo? 	650
{EP.} Quod boni est id tacitus taceas tute tecum et gaudeas. 	
{STR.} Perdidisti et repperisti me, soror. {EP.} Stultu's, tace. 	
tibi quidem quod ames domi praéstost, fidicina, opera mea; 	
et sororem in libertatem idem opera concilio mea. 	
{STR.} Epidice, fateor—{EP.} Abi intro ac iúbe huic aquam calefieri; 	655
cetera haec posterius faxo scibis, ubi erit otium. 	
{STR.} Sequere hac me, soror. {EP.} Ego ad vos Thesprionem iussero 	
huc transire. sed memento, si quid saevibunt senes, 	
suppetias mihi cum sorore ferre. {STR.} Facile istuc erit.— 	
{EP.} Thesprio, exi istac per hortum, adfer domum auxilium mihi, 	660
magnast res. minoris multo facio quam dudum senes. 	
remeabo intro, ut accurentur advenientes hospites. 	
eádem haec intus edocebo quae ego scio Stratippoclem. 	
non fugio, domi adesse certumst; neque ille haud obiciet mihi 	
pedibus sese provocatum. abeo intro, nimis longum loquor.— 	665
	%V.ii 	
{PERIPHANES} Satine illic homo ludibrio nos vetulos decrepitos duos 	666
habet? {APOECIDES} Immo edepol tu quidem míserum med habes miseris modis. 	
{PER.} Tace sis, modo sine me hóminem apisci. {AP.} Dico ego tibi iam, ut scias: 	
alium tibi te comitem meliust quaerere; ita, dum te sequor, 	
lassitudine invaserunt misero in genua flemina. 	670
{PER.} Quot illic homo hodie me exemplis ludificatust atque te, 	
ut illic autem exenteravit mihi opes argentarias! 	
{AP.} Apage illum a me, nam ille quidem Volcani iratist filius: 	
quaqua tangit, omne amburit, si astes, aestu calefacit. 	
{EPIDICVS} Duodecim deis plus quam in caelo deorumst immortalium 	675
mihi nunc auxilio adiutores sunt et mecum militant. 	
quidquid ego malefeci, auxilia mi et suppetiae sunt domi, 	
apolactizo inimicos omnis. {PER.} Vbi illum quaeram gentium? 	
{AP.} Dum sine me quaeras, quaeras mea causa vel medio in mari. 	
{EP.} Quid me quaeris? quid laboras? quid hunc sollicitas? ecce me. 	680
num te fugi, num ab domo apsum, num oculis concessi tuis? 	
* * * 	
nec tibi supplico. vincire vis? em, ostendo manus; 	
tú habes lora, ego te emere vidi: quid nunc cessas? colliga. 	
{PER.} Ilicet, vadimonium ultro mi hic facit. {EP.} Quin colligas? 	685
{AP.} Edepol mancipium scelestum. {EP.} Te profecto, Apoecides, 	
nil moror mihi deprecari. {AP.} Facile exoras, Epidice. 	
{EP.} Ecquid agis? {PER.} Tuon arbitratu? {EP.} Meo hercle vero atque hau tuo 	
colligandae haec sunt tibi hodie. {PER.} At non lubet, non colligo. 	
{AP.} Tragulam in te inicere adornat, nescio quam fabricam facit. 	690
{EP.} Tibi moram facis, cum égo solutus asto. age, inquam, colliga. 	
{PER.} At mihi magis lubet solutum te rogitare. {EP.} At nil scies. 	
{PER.} Quid ago? {AP.} Quid agas? mos geratur. {EP.} Frugi es tú homo, Apoecides. 	
{PER.} Cedo manus igitur. {EP.} Morantur nihil. atque arte colliga. 	
{PER.} Nihil moror. {EP.} Obnoxiose. {PER.} Facto opere arbitramino. 	695
{EP.} Bene hoc habet. age nunciam ex me exquire, rogita quod lubet. 	
{PER.} Qua fiducia ausu's primum, quae emptast nudiustertius, 	
filiam meam dicere esse? {EP.} Libuit: ea fiducia. 	
{PER.} Ain tu? libuit? {EP.} Aio. vel da pignus, ni ea sit filia. 	
{PER.} Quam negat novisse mater? {EP.} Ni ergo matris filia est, 	700
in meum nummum, in tuom talentum pignus da. {PER.} Enim istaec captiost. 	
sed quis east mulier? {EP.} Tui gnati amica, ut omnem <rem> scias. 	
{PER.} Dedin tibi minas triginta ob filiam? {EP.} Fateor datas 	
et eo argento illam me emisse amicam fili fidicinam 	
pro tua filia: is te eam ob rem tetigi triginta minis. 	705
{PER.} Quo modo mé ludos fecisti de illa conducticia 	
fidicina? {EP.} Factum hercle vero, et recte factum iudico. 	
{PER.} Quid postremo argento factum est quod dedi? {EP.} Dicam tibi: 	
neque malo homini neque maligno tuo dedi Stratippocli. 	
{PER.} Quor dare ausu's? {EP.} Quia mi libitum est. {PER.} Quae haec, malum, impudentiast? 	710
{EP.} Etiam inclamitor quasi servos? {PER.} Cum tu es liber, gaudeo. 	
{EP.} Merui ut fierem. {PER.} Tu meruisti? {EP.} Vise intro: ego faxo scies 	
hoc ita esse. {PER.} Quid est negoti? {EP.} Iam ipsa res dicet tibi. 	
abi modo intro. {AP.} Ei, non illuc temerest. {PER.} Adserva istum, Apoecides.— 	
{AP.} Quid illuc, Epidice, est negoti? {EP.} Maxima hercle iniuria 	715
vinctus asto, cuius haec hodie ópera inventast filia. 	
{AP.} Ain tu te illius invenisse filiam? {EP.} Inveni, et domi est. 	
sed ut acerbum est, pro bene factis cum mali messim metas. 	
{AP.} Quamne hodie per urbem uterque sumus defessi quaerere? 	
{EP.} Ego sum defessus reperire, vos defessi quaerere. 	720
{PER.} Quid isti oratis opere tanto? mi <orandum> esse intellego, 	
ut liceat merito huius facere. cedo tu ut exsolvam manus. 	
{EP.} Ne attigas. {PER.} Ostende vero. {EP.} Nolo. {PER.} Non aequom facis. 	
{EP.} Numquam hercle hodie, nisi supplicium mihi das, me solvi sinam. 	
{PER.} Optumum atque aequissumum oras. soccos, tunicam, pallium 	725
tibi dabo. {EP.} Quid deinde porro? {PER.} Libertatem. {EP.} At postea? 	
novo liberto opus est quod pappet. {PER.} Dabitur, praebebo cibum. 	
{EP.} Numquam hercle hodie, nisi me orassis, solves. {PER.} Oro te, Epidice, 	
mihi ut ignoscas, siquid imprúdens culpa peccavi mea. 	
at ob eam rem liber esto. {EP.} Invitus do hanc veniam tibi, 	730
nisi necessitate cogar. solve sane, si lubet. 	
{POETA} Hic is homo est qui libertatem malitia invenit sua. 	
plaudite et valete. lumbos porgite atque exsurgite. 	

	@Titus Maccius Plautus	Menaechmi	verse
	%MENAECHMI 	
	%PROLOGVS 	
Salutem primum iam a principio propitiam 	1
mihi atque vobis, spectatores, nuntio. 	
apporto vobis Plautum, lingua non manu, 	
quaeso ut benignis accipiatis auribus. 	
nunc argumentum accipite atque animum advortite; 	5
quam potero in verba conferam paucissuma. 	
atque hoc poetae faciunt in comoediis: 	
omnis res gestas esse Athenis autumant, 	
quo íllud vobis graecum videatur magis; 	
ego nusquam dicam nisi ubi factum dicitur. 	10
atque adeo hoc argumentum graecissat, tamen 	
non atticissat, verum sicilicissitat. 	
huic argumento antelogium hoc fuit; 	
nunc argumentum vobis demensum dabo, 	
non modio, neque trimodio, verum ipso horreo: 	15
tantum ad narrandum argumentum ádest benignitas. 	
  mercator quidam fuit Syracusis senex, 	
eí sunt nati filii gemini duo, 	
ita forma simili pueri, út mater sua 	
non internosse posset quae mammam dabat, 	20
neque adeo mater ipsa quae illos pepererat, 	
ut quidem ille dixit mihi, qui pueros viderat: 	
ego illós non vidi, ne quis vostrum censeat. 	
postquam iam pueri septuennes sunt, pater 	
oneravit navem magnam multis mercibus; 	25
imponit geminum álterum in navem pater, 	
Tarentum avexit secum ad mercatum simul, 	
illum reliquit alterum ápud matrem domi. 	
Tarenti ludi forte erant, cum illuc venit. 	
mortales multi, ut ad ludos, convenerant: 	30
puér aberravit inter homines a patre. 	
Epidamniensis quidam ibi mercator fuit, 	
is puerum tollit avehitque Epidamnium. 	
pater eius autem postquam puerum perdidit, 	
animum despondit, eaque is aegritudine 	35
paucis diebus post Tarenti emortuost. 	
postquam Syracusas de ea re rediit nuntius 	
ad avom puerorum, puerum surruptum alterum 	
patremque pueri Tarenti esse emortuom, 	
immutat nomen avos huic gemino alteri; 	40
ita illum dilexit, qui subruptust, alterum: 	
illius nomen indit illi qui domi est, 	
Menaechmo, idem quod alteri nomen fuit; 	
et ipsus eodem est avos vocatus nomine 	
(propterea illius nomen memini facilius, 	45
quia illúm clamore vidi flagitarier). 	
ne mox erretis, iam nunc praedico prius: 	
idem est ambobus nomen geminis fratribus. 	
nunc in Epidamnum pedibus redeundum est mihi, 	
ut hanc rem vobis examussim disputem. 	50
si quis quid vestrum Epidamnum curari sibi 	
velit, audacter imperato et dicito, 	
sed ita ut det unde curari id possit sibi. 	
nam nisi qui argentum dederit, nugas egerit; 	
qui dederit, magis maiores nugas egerit. 	55
verum illuc redeo unde abii, atque uno asto in loco. 	
Epidamniensis ille, quem dúdum dixeram, 	
geminum illum puerum qui surrupuit alterum, 	
ei liberorum, nisi divitiae, nil erat: 	
adoptat illum puerum surrupticium 	60
sibi filium eique uxorem dotatam dedit, 	
eumque heredem fecit, quom ipse obiit diem. 	
nam rus ut ibat forte, ut multum pluerat, 	
ingressus fluvium rapidum ab urbe haud longule, 	
rapidus raptori pueri subduxit pedes 	65
abstraxitque hominem in maximam malam crucem. 	
illi divitiae evenerunt maximae. 	
is illic habitat geminus surrupticius. 	
nunc ille geminus, qui Syracusis habet, 	
hodie in Epidamnum veniet cum servo suo 	70
hunc quaeritatum geminum germanum suom. 	
haec urbs Epidamnus est, dum haec agitur fabula: 	
quando alia agetur, aliud fiet oppidum; 	
sicut familiae quoque solent mutarier: 	
modo †ni caditat leno, modo adulescens, modo senex, 	75
pauper, mendicus, rex, parasitus, hariolus 	
* * * 	76a
	%I.i 	
{PENICVLVS} Iuventus nomen fecit Peniculo mihi, 	77
ideo quia mensam, quando edo, detergeo. 	
homines captivos qui catenis vinciunt 	
et qui fugitivis servis indunt compedes, 	80
nimis stúlte faciunt mea quidem sententia. 	
nam homini misero si ad malum accedit malum, 	
maior lubido est fugere et facere nequiter. 	
nam se ex catenis eximunt aliquo modo. 	
tum compediti ánum lima praeterunt 	85
aut lapide excutiunt clavom. nugae sunt eae. 	
quem tu adservare recte, ne aufugiat, voles, 	
esca atque potione vinciri decet. 	
apud ménsam plenam homini rostrum deliges; 	
dum tu illi quod edit et quod potet praebeas, 	90
suo arbitratu ádfatim cottidie, 	
numquam edepol fugiet, tam etsi capital fecerit, 	
facile adservabis, dúm eo vinclo vincies. 	
ita istaéc nimis lenta vincla sunt escaria: 	
quam magis extendas, tanto adstringunt artius. 	95
nam ego ad Menaechmum húnc eo, quo iam diu 	
sum iudicatus; ultro eo ut me vinciat. 	
nam illic homo homines non alit, verum educat, 	
recreatque: nullus melius medicinam facit. 	
ita est adulescens; ipsus escae maxumae 	100
cerialis cenas dat, ita mensas exstruit, 	
tantas struices concinnat patinarias: 	
standumst in lecto, si quid de summo petas. 	
sed mi intervallum iam hos dies multos fuit: 	
domi domítus sum usque cum caris meis. 	105
nam neque edo neque emo nisi quod est carissumum. 	
id quoque iam, cari qui instruontur deserunt. 	
nunc ad eum inviso. sed aperitur ostium. 	
Menaechmum eccum ipsum video, progreditur foras. 	
	%I.ii 	
{MENAECHMVS} Ní mala, ni stúlta sies, ni índomita impósque animi, 	110
quód viro esse odió videas, túte tibi odio habeas. 	
praéterhac sí mihi tále post húnc diem 	
fáxis, faxó foris vídua visás patrem. 	
nám quotiens foras íre volo, mé retines, revocás, rogitas, 	
quó ego eam, quám rem agam, quíd negotí geram, 	115
quíd petam, quid feram, quíd foris egerim. 	
portitorem domum duxi, ita omnem mihi 	
rem necesse eloqui est, quidquid egi atque ago. 	
nímium ego te habui délicatam; núnc adeo ut factúrus dicam. 	
quando égo tibi ancillás, penum, 	120
lanam, aurum, vestem, purpuram 	
bene praebeo nec quicquam eges, 	
malo cavebis si sapis, 	
virum observare desines. 	
átque adeo, ne me nequiquam serves, ob eam industriam 	
hodie ducam scortum ad cenam atque aliquo condicam foras. 	
{PEN.} Illic homo se uxori simulat male loqui, loquitur mihi; 	125
nam si foris cenat, profecto me, haud uxorem, ulciscitur. 	
{MEN.} Euax, iurgio hercle tandem uxorem abegi ab ianua. 	
ubi súnt amatores mariti? dona quid cessant mihi 	
conférre omnes congratulantes, quia pugnavi fortiter? 	
hánc modo uxori intus pallam surrupui, ad scortum fero. 	130
sic hóc decet, dari facete verba custodi catae. 	
hoc fácinus pulchrumst, hoc probumst, hoc lepidumst, hoc factumst fabre: 	
meó malo a mala abstuli hoc, ad damnum deferetur. 	
avórti praedam ab hostibus nostrum salute socium. 	
{PEN.} Heús adulescens, ecqua in istac pars inest praeda mihi? 	135
{MEN.} Perii, in insidias deveni. {PEN.} Immo in praesidium, ne time. 	
{M.} Quis homo est? {P.} Ego sum. {M.} O mea Commoditas, o mea Opportunitas, 	
salve. {P.} Salve. {M.} Quid agis? {P.} Teneo dextera genium meum. 	
{MEN.} Non potuisti magis per tempus mi advenire quam advenis. 	
{PEN.} Ita ego soleo: commoditatis omnis articulos scio. 	140
{MEN.} Vin tu facinus luculentum inspicere? {PEN.} Quis id coxit coquos? 	
iam sciam, si quid titubatumst, ubi reliquias videro. 	
{MEN.} Dic mi, enumquam tu vidisti tabulam pictam in pariete, 	
ubi aquila Catameitum raperet aut ubi Venus Adoneum? 	
{PEN.} Saepe. sed quid istaé picturae ad me attinent? {MEN.} Age me aspice. 	145
ecquid adsimulo similiter? {PEN.} Quis istest ornatus tuos? 	
{MEN.} Dic hominem lepidissimum esse me. {PEN.} Vbi essuri sumus? 	
{MEN.} Dic modo hoc quod ego te iubeo. {PEN.} Dico: homo lepidissime. 	
{MEN.} Ecquid audes de tuo istuc addere? {PEN.} Atque hilarissime. 	
{MEN.} Perge <porro>. {PEN.} Non pergo hercle, nisi scio qua gratia. 	150
litigium tibi est cum uxore, eo mi ábs te caveo cautius. 	
{MEN.} Clam uxoremst ubi pulchre habeamus atque hunc comburamus diem. 	
{PEN.} Age sane igitur, quando aequom oras, quam mox incendo rogum? 	
dies quidem iam ad umbilicum est dimidiatus mortuos. 	154-155
{MEN.} Te morare, mihi quom obloquere. {PEN.} Oculum ecfodito per solum 	156
mihi, Menaechme, si ullum verbum faxo nisi quod iusseris. 	
{MEN.} Concede huc a foribus. {PEN.} Fiat. {MEN.} Etiam concede huc. {PEN.} Licet. 	
{MEN.} Etiam nunc concede audacter ab leonino cavo. 	
{PEN.} Eu edepol ne tu, ut ego opinor, esses agitator probus. 	160
{MEN.} Quidum? {PEN.} Ne te uxor sequatur, respectas identidem. 	
{MEN.} Sed quid ais? {PEN.} Egone? id enim quod tu vis, id aio atque id nego. 	
{MEN.} Ecquid tu de odore possis, si quid forte olfeceris, 	
facere coniecturam * ? * 	
{(Pen.)} * captum sit collegium. 	165
{MEN.} Agedum odorare hanc quam ego habeo pallam. quid olet? apstines? 	
{PEN.} Summum ólfactare oportet vestimentum muliebre, 	
nam ex istoc loco spurcatur nasum odore † inlucido. 	
{MEN.} Olfacta igitur hinc, Penicule. lepide ut fastidis. {PEN.} Decet. 	
{MEN.} Quid igitur? quid olet? responde. {PEN.} Furtum, scortum, prandium. 	170
tibi fuant 	
elocutus, nam 	
nunc ad amicam deferetur hanc meretricem Erotium. 	
mihi, tibi atque illi iubebo iam adparari prandium. {PEN.} Eu. 	
{MEN.} Inde usque ad diurnam stellam crastinam potabimus. {PEN.} Eu, 	175
expedite fabulatu's. iam fores ferio? {MEN.} Feri. 	
vel mane etiam. {PEN.} Mille passum commoratu's cantharum. 	
{MEN.} Placide pulta. {PEN.} Metuis, credo, ne fores Samiae sient. 	
{MEN.} Mane, mane obsecro hercle: eapse eccam exit. oh, solem vides 	179-180
satin ut occaecatust prae huius corporis candoribus? 	181
	%I.iii 	
{EROTIVM} Anime mi, Menaechme, salve. {PEN.} Quid ego? {ER.} Extra numerum es mihi. 	182
{PEN.} Idem istuc aliis adscriptivis fieri ad legionem solet. 	
{MEN.} Ego istic mihi hodie adparari iussi apud te proelium. 	184-185
{ER.} Hodie id fiet. {MEN.} In eo uterque proelio potabimus; 	186
uter ibi melior bellator erit inventus cantharo, 	
† tuest legio adiudicato, cum utro hanc noctem sies. 	
ut ego uxorem, mea voluptas, ubi te aspicio, odi male. 	
{ER.} Interim nequis quin eius aliquid indutus sies. 	190
quid hoc est? {MEN.} Induviae tuae atque uxoris exuviae, rosa. 	
{ER.} Superas facile, ut superior sis mihi quam quisquam qui impetrant. 	
{PEN.} Meretrix tantisper blanditur, dum illud quod rapiat videt; 	
nam si amabas, iám oportebat nasum abreptum mordicus. 	194-195
{MEN.} Sustine hoc, Penicule: exuvias facere quas vovi volo. 	196
{PEN.} Cedo; sed obsecro hercle, salta sic cum palla postea. 	
{MEN.} Ego saltabo? sanus hercle non es. {PEN.} Egone an tu magis? 	
si non saltas, exue igitur. {MEN.} Nimio ego hanc periculo 	
surrupui hodie. meo quidem animo ab Hippolyta subcingulum 	200
Hercules haud aeque magno umquam abstulit periculo. 	
cape tibi hanc, quando una vivis meis morigera moribus. 	
{ER.} Hoc animo decet animatos esse amatores probos. 	
{PEN.} Qui quidem ad mendicitatem se properent detrudere. 	
{MEN.} Quattuor minis ego emi istanc anno uxori meae. 	205
{PEN.} Quattuor minae perierunt plane, ut ratio redditur. 	
{MEN.} Scin quid volo ego te accurare? {ER.} Scio, curabo quae voles. 	
{MEN.} Iube igitur tribus nóbis apud te prandium accurarier 	
atque aliquid scitamentorum de foro opsonarier, 	
glandionidam suillam, laridum pernonidam, 	210
aut sincipitamenta porcina aut aliquid ad eum modum, 	
madida quae mi adposita in mensa miluinam suggerant; 	
atque actutum. {ER.} Licet ecastor. {MEN.} Nos prodimus ad forum. 	
iam hic nos erimus: dum coquetur, interim potabimus. 	
{ER.} Quando vis veni, parata res erit. {MEN.} Propera modo. 	215
sequere tu.—{PEN.} Ego hercle vero te et servabo et te sequar, 	
neque hodie ut te perdam, meream deorum divitias mihi.— 	
{ER.} Evocate intus Culindrum mihi coquom actutum foras. 	
	%I.iv 	
sportulam cape atque argentum. eccos tris nummos habes. 	219
{CYLINDRVS} Habeo. {ER.} Abi atque obsonium adfer; tribus vide quod sit satis: 	220
neque defiat neque supersit. {CYL.} Cuius modi hí homines erunt? 	
{ER.} Ego et Menaechmus et parasitus eius. {CYL.} Iam isti sunt decem; 	
nam parasitus octo hominum munus facile fungitur. 	
{ER.} Elocuta sum convivas, ceterum cura. {CYL.} Licet. 	
cocta sunt, iube ire accubitum. {ER.} Redi cito. {CYL.} Iam ego hic ero.— 	225
	%II.i 	
{MENAECHMVS} Voluptas nullast navitis, Messenio, 	226
maior meo animo, quam quom ex alto procul 	
terram conspiciunt. {MESSENIO} Maior, non dicam dolo, 	
[quam] si adveniens terram videas quae fuerit tua. 	
sed quaeso, quam ob rem nunc Epidamnum venimus? 	230
an quasi mare omnis circumimus insulas? 	
{MEN.} Fratrem quaesitum geminum germanum meum. 	
{MESS.} Nam quid modi futurum est illum quaerere? 	
hic annus sextust postquam ei reí operam damus. 	
Histros, Hispanos, Massiliensis, Hilurios, 	235
mare superum omne Graeciamque exoticam 	
orasque Italicas omnis, qua adgreditur mare, 	
sumus círcumvecti. sí acum, credo, quaereres, 	
acum invenisses, si appareret, iam diu. 	
hominem inter vivos quaeritamus mortuom; 	240
nam invenissemus iam diu, si viveret. 	
{MEN.} Ergo istuc quaero certum qui faciat mihi, 	
qui sese dicat scire eum esse emortuom: 	
operam praeterea numquam sumam quaerere. 	
verum aliter vivos numquam desistam exsequi. 	245
ego illúm scio quam cordi sit carus meo. 	
{MESS.} In scirpo nodum quaeris. quin nos hinc domum 	
redimus, nisi si historiam scripturi sumus? 	
{MEN.} Dictum facessas, datum edis, caveas malo. 	
molestus ne sis, non tuo hoc fiet modo. {MESS.} Em 	250
illoc enim vérbo esse me servom scio. 	
non potuit paucis plura plane proloqui. 	
verum tamen néqueo contineri quin loquar. 	
audin, Menaechme? quom inspicio marsuppium, 	
viaticati hercle admodum aestive sumus. 	255
ne tu hercle, opinor, nisi domum revorteris, 	
ubi nihil habebis, geminum dum quaeres, gemes. 	
nam ita est haec hominum natio: in Epidamnieis 	
voluptárii atque potatores maxumi; 	
tum sycophantae et palpatores plurumi 	260
in urbe hac habitant; tum meretrices mulieres 	
nusquam perhibentur blandiores gentium. 	
propterea huic urbi nomen Epidamno inditumst, 	
quia nemo ferme huc sine damno devortitur. 	
{MEN.} Ego istúc cavebo. cedo dum huc mihi marsuppium. 	265
{MESS.} Quid eo vis? {MEN.} Iam aps te metuo de verbis tuis. 	
{MESS.} Quid metuis? {MEN.} Ne mihi damnum in Epidamno duis. 	
tu magnus amator mulierum es, Messenio, 	
ego autem homo iracundus, animi perditi; 	
id utrumque, argentum quando habebo, cavero, 	270
ne tu delinquas neve ego irascar tibi. 	
{MESS.} Cape atque serva. me lubente feceris. 	
	%II.ii 	
{CYLINDRVS} Bene opsonavi atque ex mea sententia, 	273
bonum anteponam prandium pransoribus. 	
sed eccúm Menaechmum video. vae tergo meo, 	275
prius iám convivae ambulant ante ostium, 	
quam ego opsonatu redeo. adibo atque alloquar. 	
Menaechme, salve. {MEN.} Di te amabunt quisquis <es>. 	
{CYL.} Quisquis * <quis> ego sim? 	
{MEN.} Non hercle vero. {CYL.} Vbi convivae ceteri? 	280
{MEN.} Quos tu convivas quaeris? {CYL.} Parasitum tuom. 	
{MEN.} Meum parasitum? certe hic insanust homo. 	
{MESS.} Dixin tibi esse hic sycophantas plurumos? 	
* * * 	
{MEN.} Quem tu parasitum quaeris, adulescens, meum? 	285
{MESS.} Peniculum éccum in vidulo salvom fero. 	
{CYL.} Menaechme, numero huc advenis ad prandium. 	
nunc opsonatu redeo. {MEN.} Responde mihi, 	
adulescens: quibus hic pretiis porci veneunt 	
sacres sinceri? {CYL.} Nummis. {MEN.} Nummum a me accipe: 	290
iube té piari de mea pecunia. 	
nam équidem insanum esse te certo scio, 	
qui mihi molestu's homini ignoto, quisquis es. 	
{CYL.} Cylindrus ego sum: non nosti nomen meum? 	
{MEN.} Si tu Cylindrus seu Coriendrus, perieris. 	295
ego te non novi, neque novisse adeo volo. 	
{CYL.} Est tibi Menaechmo nomen, tantum quod sciam. 	
{MEN.} Pro sano loqueris quom me appellas nomine. 	
sed ubi novisti me? {CYL.} Vbi ego te noverim, 	
qui amicam habes eram meam hanc Erotium? 	300
{MEN.} Neque hercle ego habeo, neque te quis homo sis scio. 	
{CYL.} Non scis quis ego sim, qui tibi saepissime 	
cyathisso apud nos, quando potas? {MESS.} Ei mihi, 	
quom nihil est qui illi homini diminuam caput. 	
{MEN.} Tun cyathissare mihi soles, qui ante hunc diem 	305
Epidamnum numquam vidi neque veni? {CYL.} Negas? 	
{MEN.} Nego hercle vero. {CYL.} Non tu in illisce aedibus 	
† habitas? {MEN.} Di illos homines, qui illic habitant, perduint. 	
{CYL.} Insanit hic quidem, qui ipse male dicit sibi. 	
audin, Menaechme? {MEN.} Quid vis? {CYL.} Si me consulas, 	310
nummum illum quem mihi dudum pollicitu's dare— 	
nam tu quidem hercle certo non sanu's satis, 	
Menaechme, qui nunc ipsus male dicas tibi— 	
iubeas, si sapias, porculum adferri tibi. 	314-315
{MES.} Eu hercle hominem multum, et odiosum mihi. 	316
{CYL.} Solet iocari saepe mecum illoc modo. 	
quam vis ridiculus est, ubi uxor non adest. 	
quid ais tu? {MEN.} Quid vis, inquam. {CYL.} Satin hoc quod vides 	
tribus vóbis opsonatumst, an opsono amplius, 	320
tibi et parasito et mulieri? {MEN.} Quas [tu] mulieres, 	
quos tu parasitos loquere? {MESS.} Quod te urget scelus, 	
qui huic sis molestus? {CYL.} Quid tibi mecum est rei? 	
ego te non novi: cum hoc quem novi fabulor. 	
{MESS.} Non edepol tú homo sanus es, certo scio. 	325
{CYL.} Iam ergo haec madebunt faxo, nil morabitur. 	
proin tu ne quo abeas longius ab aedibus. 	
numquid vis? {MEN.} Vt eas maximam malam crucem. 	
{CYL.} Ire hercle meliust te interim atque accumbere, 	
dum ego haec appono ad Volcani violentiam. 	330
ibo intro et dicam te hic adstare Erotio, 	
ut te hinc abducat potius quam hic adstes foris.— 	
{MEN.} Iamne abiit <illic>? edepol haud mendacia 	
tua verba experior esse. {MESS.} Observato modo: 	
nam istic meretricem credo habitare mulierem, 	335
ut quidem ille insanus dixit, qui hinc abiit modo. 	
{MEN.} Sed miror qui ille noverit nomen meum. 	
{MESS.} Minime hercle mirum. morem hunc meretrices habent: 	
ad portum mittunt servolos, ancillulas; 	
si quae peregrina navis in portum advenit, 	340
rogitant cuiatis sit, quid ei nomen siet, 	
postilla extemplo se applicant, agglutinant: 	
si pellexerunt, perditum amittunt domum. 	
nunc ín istoc portu stát navis praedatoria, 	
aps qua cavendum nobis sane censeo. 	345
{MEN.} Mones quidem hercle recte. {MESS.} Tum demum sciam 	
recte monuisse, si tu recte caveris. 	
{MEN.} Tace dúm parumper, nam concrepuit ostium: 	
videamus qui hinc egreditur. {MESS.} Hoc ponam interim. 	
asservatote haec sultis, navales pedes. 	350
	%II.iii 	
{EROTIVM} Sine fóres sic, abi, nolo óperiri. 	351
intús para, curá, vide, quod opúst fiat: 	
sterníte lectos, incéndite odores; múnditia 	
inlécebra animost amántium. 	354-355
amánti amoenitás malost, nobís lucrost. 	356
sed ubi ílle est, quem coquos ánte aedis esse áit? atque eccum video, 	
qui mi ést usui et plurímum prodest. 	
item hinc últro fit, ut méret, potissimus nostraé domi ut sit; 	
nunc éum adibo, adloquar ultro. 	360
animúle mi, mihi mirá videntur, 	
te hic stáre foris, fores quoí pateant, 	
magis quám domus tua domus quom haéc tua sit. 	
omné paratumst, ut iússisti 	
atque út voluisti, néque tibi 	365
ullá morast intus. 	
prandium, út iussisti, hic cúratumst: 	
ubi lúbet, ire licet áccubitum. 	
{M.} Quícum haec mulier loquitur? {E.} Equidem tecum. {M.} Quid mecum tibi 	
fuit umquam aut nunc est negoti? {ER.} Quia pol te unum ex omnibus 	370
Venus me voluit magnificare, neque id haud immerito tuo. 	
nam ecastor solus benefactis tuis me florentem facis. 	
{MEN.} Certo haec mulier aut insana aut ebria est, Messenio, 	
quaé hominem ignotum compellet me tam familiariter. 	
{MESS.} Dixin égo istaec hic solere fieri? folia nunc cadunt, 	375
praeut si triduom hoc hic erimus: tum arbores in te cadent. 	
nam ita sunt hic meretrices: omnes elecebrae argentariae. 	
sed sine me dum hanc compellare. heus mulier, tibi dico. {ER.} Quid est? 	
{MESS.} Vbi tu húnc hominem novisti? {ER.} Ibidem ubi hic me iam diu, 	
in Epidamno. {MESS.} In Epidamno? qui huc in hanc urbem pedem, 	380
nisi hodie, numquam intro tetulit? {ER.} Heia, delicias facis. 	
mi Menaechme, quin, amabo, is intro? hic tibi erit rectius. 	
{MEN.} Haec quidem edepol recte appellat meo me mulier nomine. 	
nimis miror, quid hoc sít negoti. {MESS.} Oboluit marsuppium 	
huic istuc quod habes. {MEN.} Atque edepol tu me monuisti probe. 	385
accipe dum hoc. iam scibo, utrum haec me mage amet an marsuppium. 	
{ER.} Eamus intro, ut prandeamus. {MEN.} Bene vocas: tam gratiast. 	
{ER.} Cur igitur me tibi iussisti coquere dudum prandium? 	
{MEN.} Egon te iussi coquere? {ER.} Certo, tibi et parasito tuo. 	
{MEN.} Cui, malum, parasito? certo haec mulier non sanast satis. 	390
{ER.} Peniculo. {MEN.} Quis iste ést Peniculus? qui extergentur baxeae? 	
{ER.} Scilicet qui dudum tecum venit, quom pallam mihi 	
detulisti, quám ab uxore tua surrupuisti. {MEN.} Quid est? 	
tibi pallam dedi, quam uxori meae surrupui? sanan es? 	
certe haec mulier cantherino ritu ástans somniat. 	395
{ER.} Qui lubet ludibrio habere me atque ire infitias mihi 	
facta quae sunt? {MEN.} Dic quid est id quod negem quod fecerim? 	
{ER.} Pallam te hodie mihi dedisse uxoris. {MEN.} Etiam nunc nego. 	
ego quidem neque umquam uxorem hábui neque habeo, neque huc 	
umquam, postquam natus sum, intra portam penetravi pedem. 	400
prandi in navi, inde huc sum egressus, te conveni. {ER.} Eccere, 	
perii misera, quam tu mihi nunc navem narras? {MEN.} Ligneam, 	
saepe tritam, saepe fixam, saepe excussam malleo; 	
quasi supellex pellionis, palus palo proxumust. 	
{ER.} Iám, amabo, desiste ludos facere atque i hac mecum semul. 	405
{MEN.} Nescio quem, mulier, alium hóminem, non me quaeritas. 	
{ER.} Non ego te novi Menaechmum, Moscho prognatum patre, 	
qui Syracusis perhibere natus esse in Sicilia, 	
ubi rex Agathocles regnator fuit et iterum Phintia, 	409-410
tertium Liparo, qui in morte regnum Hieroni tradidit, 	411
nunc Hiero est? {MEN.} Haud falsa, mulier, praedicas. {MESS.} Pro Iuppiter, 	
num istaec mulier illinc venit, quae te novit tam cate? 	
{MEN.} Hercle opinor, pernegari non potest. {MESS.} Ne feceris. 	414-415
periisti, si intrassis intra limen. {MEN.} Quin tu tace modo. 	416
bene res geritur. adsentabor quidquid dicet mulieri, 	
si possum hospitium nancisci. iam dudum, mulier, tibi 	
non imprudens advorsabar: hunc metuebam, ne meae 	419-420
uxori renuntiaret de palla et de prandio. 	421
nunc, quando vis, eamus intro. {ER.} Etiam parasitum manes? 	
{MEN.} Neque ego illum maneo, neque flocci facio, neque, si venerit, 	
eum volo intromitti. {ER.} Ecastor haud invita fecero. 	
sed scin quid te amabo ut facias? {MEN.} Impera quid vis modo. 	425
{ER.} Pallam illam, quam dudum dederas, ad phrygionem ut deferas, 	
ut reconcinnetur atque ut opera addantur quae volo. 	
{MEN.} Hercle qui tu recte dicis: eádem ignorabitur, 	
ne uxor cognoscat te habere, si in via conspexerit. 	
{ER.} Ergo mox auferto tecum, quando abibis. {MEN.} Maxime. 	430
{ER.} Eamus intro {MEN.} Iam sequar te. húnc volo etiam conloqui. 	
eho Messenio, accede huc. {MESS.} Quid negoti est? {MEN.} †sussciri. 	
{M.} Quid eo opust? {M.} Opus est. scio ut me dices. {M.} Tanto nequior. 	
{MEN.} Habeo praedam: tantum incepi óperis. ei quantum potes, 	434-435
abduc istos in tabernam actutum devorsoriam. 	436
tum facito ante solem occasum ut venias advorsum mihi. 	
{MESS.} Non tu istas meretrices novisti, ere. {MEN.} Tace, inquam * 	
mihi dolebit, non tibi, si quid ego stulte fecero. 	
mulier haec stulta atque inscita est; quantum perspexi modo, 	440
est hic praeda nobis.—{MESS.} Perii, iamne abis? periit probe: 	
ducit lembum dierectum navis praedatoria. 	
sed ego inscitus qui domino me postulem moderarier: 	
dicto me emit audientem, haud imperatorem sibi. 	
sequimini, ut, quod imperatum est, veniam advorsum temperi.— 	445
	%III.i 	
{PENICVLVS} Plus triginta ánnis natus sum, quom ínterea loci, 	446
numquam quicquam facinus feci peius neque scelestius, 	
quám hodie, quom in contionem mediam me immersi miser. 	
ubi ego dúm hieto, Menaechmus se subterduxit mihi 	
atque abiit ad amicam, credo, neque me voluit ducere. 	450
qui illum di omnes perduint, qui primus commentust * 	
contionem habere, qui homines occupatos occupat. 	
non ad eam rem ótiosos homines decuit deligi, 	
qui nisi adsint quom citentur, census capiat ilico? 	
* * * 	455
* * * 	
adfatim est hominum, in dies qui singulas escas edint, 	
quibus negoti nihil est, qui essum neque vocantur neque vocant: 	
eos oportet contioni dare operam atque comitiis. 	
sí id ita esset, non ego hodie perdidissem prandium, 	460
quoi tam credo † datum voluisse quam me video vivere. 	
ibo: etiamnum reliquiarum spes animum oblectat meum. 	
sed quid ego video? Menaechmus cum corona exit foras. 	
sublatum est convivium, edepol venio adversum temperi. 	
observabo, quid agat, hominem. post adibo atque adloquar. 	465
	%III.ii 	
{MENAECHMVS} Potine ut quiescas? ego tibi hanc hodie probe 	466
lepideque concinnatam referam temperi. 	
non faxo eam esse dices: íta ignorabitur. 	
{PEN.} Pallam ad phrygionem fert confecto prandio 	
vinoque expoto, parasito excluso foras. 	470
non hercle is sum qui sum, ni hánc iniuriam 	
meque ultus pulchre fuero. observa quid dabo. 	
{MEN.} Pro di immortales, quoí homini umquam uno die 	
boni dedistis plus, qui minus speraverit? 	
prandi, potavi, scortum accubui, apstuli 	475
hanc, quoius heres numquam erit post hunc diem. 	
{PEN.} Nequeo quae loquitur exaudire clanculum; 	
satur nunc loquitur de me et de parti mea. 	
{MEN.} Ait hanc dedisse me sibí, atque eam meae 	479-480
uxori surrupuisse. quoniam sentio 	481
errare, extemplo, quasi res cúm ea esset mihi, 	
coepi adsentari: mulier quidquid dixerat, 	
idem ego dicebam. quid multis verbis <opust>? 	
minore nusquam bene fui dispendio. 	485
{PEN.} Adibo ad hominem, nam turbare gestio. 	
{MEN.} Quis hic ést, qui adversus it mihi? {PEN.} Quid ais, homo 	
levior quam pluma, pessime et nequissime, 	
flagitium hominis, subdole ac minimi preti? 	
quid de te merui, qua me causa perderes? 	490
ut surrupuisti te mihi dudum de foro! 	
fecisti funus med absente prandio. 	
cur ausu's facere, quoi ego aeque heres eram? 	
{MEN.} Adulescens, quaeso, quid tibi mecum est rei, 	
qui mihi male dicas homini ignoto insciens? 	495
an tibi malam rem vis pro male dictis dari? 	
{PEN.} †Pol eam quidem edepol te dedisse intellego. 	
{MEN.} Responde, adulescens, quaeso, quid nomen tibist? 	
{PEN.} Etiam derides, quasi nomen non noveris? 	
{MEN.} Non edepol ego te, quod sciam, umquam ante hunc diem 	500
vidi neque novi; verum certo, quisquis es, 	
si aéquom facias, mihi odiosus ne sies. 	
{PEN.} Menaechme, vigila. {MEN.} Vigilo hercle equidem, quod sciam. 	
{PEN.} Non me novisti? {MEN.} Non negem, si noverim. 	
{PEN.} Tuom parasitum non novisti? {MEN.} Non tibi 	505
sanum est, adulescens, sinciput, intellego. 	
{PEN.} Responde, surrupuistin uxori tuae 	
pallam istanc hodie átque dédisti Erotio? 	
{MEN.} Neque hercle ego uxorem habeo neque ego Erotio 	
dedi nec pallam surrupui. {PEN.} Satin sanus es? 	510
occisast haec res. non ego te indutum foras 	
exire vidi pallam? {MEN.} Vae capiti tuo. 	
omnis cinaedos esse censes, tu quia es? 	
tun med indutum fuisse pallam praedicas? 	514-515
{PEN.} Ego hercle vero. {MEN.} Non tu abis quo dignus es? 	516
aut te piari iube, homo insanissime. 	
{PEN.} Numquam edepol quisquam me exorabit, quin tuae 	
uxori rem omnem iám, uti sit gesta, eloquar; 	
omnes in te istaec recident contumeliae: 	520
faxo haud inultus prandium comederis.— 	
{MEN.} Quid hoc ést negoti? satine, ut quemque conspicor, 	
ita me ludificant? sed concrepuit ostium. 	
	%III.iii 	
{ANCILLA} Menaechme, amare ait te multum Erotium, 	524
ut hoc una opera <sibi> ad aurificem deferas, 	525
atque huc ut addas auri pondo únciam 	
iubeasque spinter novom reconcinnarier. 	
{MEN.} Et istúc et aliud, si quid curari volet, 	
me curaturum dicito, quidquid volet. 	
{ANC.} Scin quid hoc sit spinter? {MEN.} Nescio, nisi aureum. 	530
{ANC.} Hoc est quod olim clanculum ex armario 	
te surrupuisse aiebas uxori tuae. 	
{MEN.} Numquam hercle factum est. {ANC.} Non meministi, obsecro? 	
redde igitur spinter, si non meministi. {MEN.} Mane. 	
immo equidem memini. nempe hoc est, quod illí dedi. 	535
{ANC.} Istuc. {MEN.} Vbi illae armillaé sunt, quas una dedi? 	
{ANC.} Numquam dedisti. {MEN.} Nam pol hoc unum dedi. 	
{ANC.} Dicam curare? {MEN.} Dicito: curabitur. 	
et palla et spinter faxo referantur simul. 	539-540
{ANC.} Amabo, mi Menaechme, inauris da mihi 	541
faciendas pondo duom nummum, stalagmia, 	
ut te libenter videam, quom ad nos veneris. 	
{MEN.} Fiat. cedo aurum, ego manupretium dabo. 	
{ANC.} Da sodes abs te: <ego> post reddidero tibi. 	545
{MEN.} Immo cedo abs te: ego post tibi reddam duplex. 	
{ANC.} Non habeo. {MEN.} At tu, quando habebis, tum dato. 	
{ANC.} Numquid [me] vis?—{MEN.} Haec me curaturum dicito— 	
ut quantum possint quique liceant veneant. 	
iamne abiit intro? abiit, operuit fores. 	550
di me quidem omnes adiuvant, augent, amant. 	
sed quid ego cesso, dum datur mi occasio 	
tempusque, abire ab his locis lenoniis? 	
propera, Menaechme, fer pedem, confer gradum. 	
demam hanc coronam atque abiciam ad laevam manum, 	555
ut, siquis sequatur, hac me abiisse censeant. 	
ibo et conveniam servom, si potero, meum, 	
ut haec, quae bona dant di mihi, ex me sciat.— 	
	%IV.i 	
{MATRONA} Egone hic me patiar frustra in matrimonio, 	559
ubi vir compilet clanculum quidquid domist 	560
atque ea ad amicam deferat? {PEN.} Quin tu taces? 	
manufesto faxo iam opprimes: sequere hac modo. 	
pallam ad phrygionem cum corona ébrius 	
ferebat, hodie tibi quam surrupuit domo. 	
sed eccám coronam quám habuit. num mentior? 	565
em hac ábiit, si vis persequi vestigiis. 	
atque edepol eccum óptume revortitur; 	
sed pallam non fert. {MAT.} Quid ego nunc cum illoc agam? 	
{PEN.} Idem quod semper: male habeas; sic censeo. 	
huc concedamus: ex insidiis aucupa. 	570
	%IV.ii 	
{MENAECHMVS} Vt hóc utimúr maximé more móro 	571
moléstoque múltum, atque utí quique súnt 	
optumí, maxumé morem habént hunc: 	
cliéntes sibi ómnes volúnt esse múltos: 	
boníne an malí sint, id haúd quaeritánt; 	575
res magís quaeritúr quam cliéntum fidés 	
cuius modí clueat. 	
si ést pauper átque haud malús, nequam habétur, 	
sin díves malúst, is cliéns frugi habétur. 	
quí neque legés neque aequóm bonum usquám colunt, 	580
sollícitos patrónos habént. 	
datúm denegánt quod datum ést, litiúm plení, rapaces 	
virí, fraudulénti, 	
qui aut faénore aut periúriis habént rem parátam, 	
mens est in quo * 	584a
eís ubi dicitur dies, simul patronis dicitur. 	585
[quippe qui pro illis loquimur quae male fecerunt] 	
aut ád populum aut ín iure aut ápud aedilem rés est. 	
sicút me hodie nimis sóllicitum cliens quídam habuit, neque quód volui 	
agere aút quicum licitumst, ita med attinuit, ita detinuit. 	
ápud aediles pro eius factis plurumisque pessumisque 	590
dixi causam, condiciones tetuli tortas, confragosas: 	
aut plus aut minus quám opus fuerat dicto dixeram † controversiam, ut 	
sponsio fierét. quid ille? qui * praedem dedit. 	
néc magis manufestum ego hominem úmquam ullum teneri vidi: 	
omnibus male factis testes tres aderant acerrumi. 	595
di illum ómnes perdant, íta mihi 	
hunc hódie corrupít diem, 	
meque adeo, quí hodie forum 	
umquam oculis inspexi meis. 	
diem corrupi óptimum: 	
iussi adparari prandium, 	
amica exspectat me, scio. 	
ubi primum est licitum, ílico 	
properavi abire de foro. 	600
iratast, credo, nunc mihi; 	
placabit palla quam dedi, 	
quam hódie uxori ábstuli atque huic détuli Erótio. 	601a
{PEN.} Quid aís? {MAT.} Viro me malo mále nuptam. {PEN.} Satin aúdis quae illic lóquitur? 	602
{MAT.} Satis. {MEN.} Sí sapiam, hinc intro ábeam, ubi mi bene sít. {PEN.} Mane: male erit pótius. 	
{MAT.} Ne íllam ecastor faénerato ábstulisti. {PEN.} Síc datur. 	
{MAT.} Clanculum te istaec flagitia facere censebas potis? 	605
{MEN.} Quid illuc est, uxor, negoti? {MAT.} Men rogas? {MEN.} Vin hunc rogem? 	
{MAT.} Aufer hinc palpationes. {PEN.} Perge tu. {MEN.} Quid tu mihi 	
tristis es? {MAT.} Te scire oportet. {PEN.} Scit, sed dissimulat malus. 	
{ME.} Quid negotist? {MA.} Pallam—{ME.} Pallam? {MA.} Quidam pallam— {PEN.} Quid paves? 	
{MEN.} Nil equidem paveo. {PEN.} Nisi unum: palla pallorem incutit. 	610
at tu ne clam me comesses prandium. perge in virum. 	
{MEN.} Non taces? {PEN.} Non hercle vero taceo. nutat, ne loquar. 	
{MEN.} Non hercle ego quidem usquam quicquam nuto neque nicto tibi. 	
{MA.} Ne ego mecastor mulier misera. {ME.} Qui tu misera es? mi expedi. 	
{PEN.} Nihil hoc confidentius, qui quae vides ea pernegat. 	615
{MEN.} Per Iovem deosque omnis adiuro, uxor, (satin hoc est tibi?) 	
me isti non nutasse. {PEN.} Credit iam tibi de isto: illuc redi. 	
{MEN.} Quó ego redeam? {PEN.} Equidem ad phrygionem censeo. ei, pallam refer. 	
{MEN.} Quae istaec palla est? {PEN.} Taceo iam, quando haec rem non meminit suam. 	
* * * 	619a
{MEN.} Numquis servorum deliquit? num ancillae aut servi tibi 	620
responsant? eloquere. impune non erit. {MAT.} Nugas agis. 	
{MEN.} Tristis admodum es. non mi istuc satis placet. {MAT.} Nugas agis. 	
{MEN.} Certe familiarium aliquoi írata es. {MAT.} Nugas agis. 	
{MEN.} Num mihi es irata saltem? {MAT.} Nunc tu non nugas agis. 	
{MEN.} Non edepol deliqui quicquam. {MAT.} Em rursum nunc nugas agis. 	625
{MEN.} Dic, mea uxor, quid tibi aegre est? {PEN.} Bellus blanditur tibi. 	
{MEN.} Potin ut mihi molestus ne sis? num te appello? {MAT.} Aufer manum. 	
{PEN.} Sic datur. properato absente me comesse prandium, 	
post ante aedis cum corona me derideto ebrius. 	
{MEN.} Neque edepol ego prandi neque hodie huc intro tetuli pedem. 	630
{PEN.} Tun negas? {MEN.} Nego hercle vero. {PEN.} Nihil hoc homine audacius. 	
non ego te modo hic ante aedis cum corona florea 	
vidi astare? quom negabas mi esse sanum sinciput, 	
et negabas me novisse, peregrinum aibas esse te? 	
{MEN.} Quin ut dudum divorti abs te, redeo nunc demum domum. 	635
{PEN.} Novi ego te. non mihi censebas esse, qui te ulciscerer. 	
omnia hercle uxori dixi. {MEN.} Quid dixisti? {PEN.} Nescio, 	
eam ipsus roga. {MEN.} Quid hoc est, uxor? quidnam hic narravit tibi? 	
quid id est? quid taces? quin dicis quid sit? {MAT.} Quasi tu nescias. 	
* * * 	
[palla mi est domo surrepta. {MEN.} Palla surrepta est tibi?] 	639a
{MAT.} Me rogas? {MEN.} Pol haud rogem te, si sciam. {PEN.} O hominem malum, 	640
ut dissimulat. non potes celare: rem novit probe. 	
omnia hercle ego edictavi. {MEN.} Quid id est? {MAT.} Quando nil pudet 	
neque vis tua voluntate ipse profiteri, audi atque ades. 	
et quid tristis <sim> et quid hic mihi dixerit, faxo scias. 	
palla mi est domo surrupta. {MEN.} Palla surruptast mihi? 	645
{PEN.} Viden ut <te> scelestus captat? huic surruptast, non tibi. 	
nam profecto tibi surrupta si esset—salva non foret. 	
{MEN.} Nil mihi tecum est. sed tu quid ais? {MAT.} Palla, inquam, periit domo. 	
{MEN.} Quis eam surrupuit? {MAT.} Pol istuc ille scit qui illam abstulit. 	
{MEN.} Quis is homo est? {MAT.} Menaechmus quidam. {MEN.} Edepol factum nequiter. 	650
quis is Menaechmust? {MAT.} Tu istic, inquam. {MEN.} Egone? {MAT.} Tu. {MEN.} Quis arguit? 	
{MAT.} Egomet. {PEN.} Et ego. atque huic amicae detulisti Erotio. 	
{MEN.} Egon dedi? {MAT.} Tu, tu istic, inquam. vin adferri noctuam, 	
quae 'tu tu' usque dicat tibi? nam nos iam defessi sumus. 	
[{MEN.} Per Iovem deosque omnis adiuro, uxor (satin hoc est tibi?) 	655
non dedisse. {MAT.} Immo hercle vero, nos non falsum dicere.] 	
{MEN.} Sed ego illam non condonavi, sed sic utendam dedi. 	
{MAT.} Equidem ecastor tuam nec chlamydem do foras nec pallium 	
cuiquam utendum. mulierem aequom est vestimentum muliebre 	
dare foras, virum virile. quin refers pallam domum? 	660
{MEN.} Ego faxo referetur. {MAT.} Ex re tua, ut opinor, feceris; 	
nam domum numquam introibis, nisi feres pallam simul. 	
eo domum. {PEN.} Quid mihi futurum est, qui tibi hanc operam dedi? 	
{MAT.} Opera reddetur, quando quid tibi erit surruptum domo.— 	
{PEN.} Id quidem edepol numquam erit, nam nihil est quod perdam domi. 	665
cum viro cum uxore di vos perdant. properabo ad forum, 	
nam ex hac familia me plane éxcidisse intellego.— 	
{MEN.} Male mi uxor sese fecisse censet, quom exclusit foras; 	
quasi non habeam, quo intromittar, alium meliorem locum. 	
si tibi displiceo, patiundum: at placuero huic Erotio, 	670
quae me non excludet ab se, sed apud se occludet domi. 	
nunc ibo, orabo ut mihi pallam reddat, quam dudum dedi; 	
aliam illi redimam meliorem. heus, ecquis hic est ianitor? 	
aperite atque Erotium aliquis evocate ante ostium. 	
	%IV.iii 	
{EROTIVM} Quis hic me quaerit? {MEN.} Sibi inimicus magis quam aétati tuae. 	675
{ER.} Mi Menaechme, cur ante aedis astas? sequere intro. {MEN.} Mane. 	
scin quid est quod ego ad te venio? {ER.} Scio, ut tibi ex me sit volup. 	
{MEN.} Immo edepol pallam illam, amabo te, quam tibi dudum dedi, 	
mihi eam redde. uxor rescivit rem omnem, ut factum est, ordine. 	
ego tibi redimam bis tanto pluris pallam, quam voles. 	680
{ER.} Tibi dedi equidem illam, ad phrygionem út ferres, paulo prius, 	
et illud spinter, ut ad aurificem ferres, ut fieret novom. 	
{MEN.} Mihi tu ut dederis pallam et spinter? numquam factum reperies. 	
nam ego quidem postquam illam dudum tibi dedi atque abii ad forum, 	
nunc redeo, nunc te postillac video. {ER.} Video quam rem agis. 	685
quia commisi, ut me defrudes, ad eam rem adfectas viam. 	
{MEN.} Neque edepol te defrudandi causa posco (quin tibi 	
dico uxorem rescivisse)—{ER.} Nec te ultro oravi ut dares: 	
tute ultro ad me detulisti, dedisti eam dono mihi; 	
eandem nunc reposcis: patiar. tibi habe, aufer, utere 	690
vel tu vel tua uxor, vel etiam in loculos compingite. 	
tu huc post hunc diem pedem intro non feres, ne frustra sis; 	
quando tu me bene merentem tibi habes despicatui, 	
nisi feres argentum, frustra me ductare non potes. 	
aliam posthac invenito quám habeas frustratui.— 	695
{MEN.} Nimis iracunde hercle tandem. heús tu, tibi dico, mane, 	
redi. etiamne astas? etiam audes mea revorti gratia? 	
abiit intro, occlusit aedis. nunc ego sum exclusissimus: 	
neque domi neque apud amicam mihi iam quicquam creditur. 	
ibo et consulam hanc rem amicos, quid faciendum censeant.— 	700
	%V.i 	
{MENAECHMVS} Nimis stúlte dudum feci, quom marsuppium 	701
Messenioni cum argento concredidi. 	
immersit aliquo sese, credo, in ganeum. 	
{MATRONA} Provisam quam mox vir meus redeat domum. 	
sed eccum video. salva sum, pallam refert. 	705
{MEN.} Demiror ubi nunc ambulet Messenio. 	
{MAT.} Adibo atque hominem accipiam quibus dictis meret. 	
non te pudet prodire in conspectum meum, 	
flagitium hominis, cum istoc ornatu? {MEN.} Quid est? 	
quae te res agitat, mulier? {MAT.} Etiamne, impudens, 	710
muttire verbum unum audes aut mecum loqui? 	
{MEN.} Quid tandem admisi in me, ut loqui non audeam? 	
{MAT.} Rogas me? <o> hominis impudentem audaciam! 	
{MEN.} Non tu scis, mulier, Hecubam quapropter canem 	
Graii esse praedicabant? {MAT.} Non equidem scio. 	715
{MEN.} Quia idem faciebat Hecuba quod tu nunc facis: 	
omnia mala ingerebat, quemquem aspexerat. 	
itaque adeo iure coepta appellari est canes. 	
{MAT.} Non ego istaec <tua> flagitia possum perpeti. 	
nam med aetatem viduam ésse mavelim, 	720
quam istaec flagitia tua pati quae tu facis. 	
{MEN.} Quid id ad me, tu te nuptam possis perpeti 	
an sis abitura a tuo viro? an mos hic ita est, 	
peregrino ut advenienti narrent fabulas? 	
{MAT.} Quas fabulas? non, inquam, patiar praeterhac, 	725
quin vidua vivam quam tuos móres perferam. 	
{MEN.} Mea quidem hercle causa vidua vivito, 	
vel usque dum regnum optinebit Iuppiter. 	
{MAT.} At mihi negabas dudum surrupuisse te, 	
nunc eandem ante oculos attines: non te pudet? 	730
{MEN.} Eu hercle, mulier, multum et audax et mala es. 	
tun tibi hanc surreptam dicere audes, quam mihi 	
dedit alia mulier ut concinnandam darem? 	
{MAT.} Ne istuc mecastor—iam patrem accersam meum 	
atque ei narrabo tua flagitia quae facis. 	735
ei, † Deceo, quaere meum patrem, tecum simul 	
ut veniat ad me: ita rem esse dicito. 	
iam ego aperiam istaec tua flagitia. {MEN.} Sanan es? 	
quae mea flagitia? {MAT.} Pallam atque aurum meum 	
domo suppilas tuae uxori et tuae 	740
degeris amicae. satin haec recte fabulor? 	
{MEN.} Quaeso hercle, mulier, si scis, monstra quod bibam, 	
tuam qui possim perpeti petulantiam. 	
quem tú hominem <esse me> arbitrere, nescio; 	
ego te simitu novi cum Porthaone. 	745
{MAT.} Si me derides, at pol illum non potes, 	
patrem meum, qui huc advenit. quin respicis? 	
novistin tu illum? {MEN.} Novi cum Calcha simul: 	
eodém die illum vidi quo te ante hunc diem. 	
{MAT.} Negas novisse me? negas patrem meum? 	750
{MEN.} Idem hercle dicam, sí avom vis adducere. 	
{MAT.} Ecastor pariter hoc atque alias res soles. 	
	%V.ii 	
{SENEX} Vt aétas mea ést atque ut hóc usus fácto est 	753
gradum proferam, progrediri properabo. 	
sed id quam mihi facile sit, haud sum falsus. 	755
nam pernicitas deserit: consitus sum 	
senectute, onustum gero corpus, vires 	
reliquere: ut aetas mala est; mers mala ergost. 	
nam res plurumas pessumas, quom advenit, fert: 	
quas si aútumem omnis, nimis lóngus sermost. 	760
sed haec res mihi in pectore et corde curaest, 	
quidnam hóc sit negóti, quod fília sic 	
repénte expetít me, ut ád sese irem. 	
nec, quíd id sit, mihí certiús facit, quid 	763a
velít, quid me accersat. 	764
verúm propemodúm iam sció, quid siet rei. 	764a
credo cum viro litigium natum esse aliquod. 	765
ita istaec solent, quae viros subservire 	
sibi postulant, dote fretae, feroces. 	
et illi quoque haud abstinent saepe culpa. 	
verum est modus tamen, quoad pati uxorem oportet; 	
nec pol filia umquam patrem accersit ad se, 	770
nisi aut quid commissi aut iurgi est <iusta> causa. 	
sed id quidquid est, iam sciam. atque eccam eampse 	
ante aedis et eius virum tristem video. 	
id ést quod suspicábar. 	
áppellabo hanc. {MAT.} Ibo advorsum. sálve multum, mí pater. 	775
{SEN.} Salva sis. salven advenio? salven accersi iubes? 	
quid tu tristis es? quid ille autem abs te iratus destitit? 	
nescio quíd vos velitati éstis inter vos duos. 	
loquere, uter meruistis culpam? paucis, non longos logos. 	
{MAT.} Nusquam equidem quicquam deliqui: hoc primum te absolvo, pater. 	780
verum vivere hic non possum neque durare ullo modo. 	
proin tu me hinc abducas. {SEN.} Quid istuc autem est? {MAT.} Ludibrio, pater, 	
habeor. {SEN.} Vnde? {MAT.} Ab illo, quoi me mandavisti, meo viro. 	
{SEN.} Ecce autem litigium. quotiens tandem édixi tibi, 	
ut caveres, neuter ad me iretis cum querimonia? 	785
{MAT.} Qui ego istuc, mi pater, cavere possum? {SEN.} Men interrogas? 	
{MAT.} Nisi non vis. {SEN.} Quotiens monstravi tibi, viro ut morem geras, 	787-788
quid ille faciat, né id observes, quó eat, quid rerum gerat. 	789
{MAT.} At enim ille hinc amat meretricem ex proxumo. {SEN.} Sane sapit, 	790
atque ob istánc industriam etiam faxo amabit amplius. 	
{MAT.} Atque ibi potat. {SEN.} Tua quidem ille causa potabit minus, 	
si illic sive alibi libebit? quae haec, malum, impudentiast? 	
una opera prohibere, ad cenam ne promittat, postules, 	
neve quemquam accipiat alienum apud se. serviren tibi 	795
postulas viros? dare una ópera pensum postules, 	
inter ancillas sedere iubeas, lanam carere. 	
{MAT.} Non equidem mihi te advocatum, pater, adduxi, sed viro. 	
hinc stas, illim causam dicis. {SEN.} Si ille quid deliquerit, 	
multo tanto illum accusabo, quam te accusavi, amplius. 	800
quando te auratam et vestitam bene habet, ancillas penum 	
recte praehibet, melius sanam est, mulier, mentem sumere. 	
{MAT.} At ille suppilat mihi aurum et pallas ex arcis domo, 	
me despoliat, mea ornamenta clam ad meretrices degerit. 	
{SEN.} Male facit, si istuc facit; si non facit, tu male facis, 	805
quae insontem insimules. {MAT.} Quin etiam nunc habet pallam, pater, 	
<et> spinter, quod ad hanc detulerat, nunc, quia rescivi, refert. 	
{SEN.} Iám ego ex hoc, ut factumst, scibo. <íbo> ad hominem atque adloquar. 	
dic mi istuc, Menaechme, quod vos dissertatis, ut sciam. 	
quid tu tristis es? quid illa autem irata abs te destitit? 	810
{MEN.} Quisquis es, quidquid tibi nomen est, senex, summum Iovem 	
deosque do testes—{SEN.} Qua de re aut cuius rei rerum omnium? 	
{MEN.} Me neque isti male fecisse mulieri, quae me arguit 	
hanc domo ab se surrupuisse atque abstulisse * deierat. 	
sí ego intra aedis huius umquam, ubi habitat, penetravi <pedem>, 	815-816
omnium hominum exopto ut fiam miserorum miserrimus. 	817
{SEN.} Sanun es, qui istuc exoptes aut neges te umquam pedem 	
in eas aedis intulisse ubi habitas, insanissime? 	
{MEN.} Tun, senex, ais habitare med in illisce aedibus? 	820
{SEN.} Tun negas? {MEN.} Nego hercle vero. {SEN.} Immo hercle †ludere negas; 	
nisi quo nocte hac exmigrastis. concede huc, <mea> filia. 	
quid tu ais? num hinc exmigrastis? {MAT.} Quem in locum aut <quam> ob rem, obsecro? 	
{SEN.} Non edepol scio. {MAT.} Profecto ludit te hic. non tu tenes? 	
{SEN.} Iam vero, Menaechme, satis iocatu's. nunc hanc rem gere. 	825
{MEN.} Quaeso, quid mihi tecum est? unde aut quis tu homo es? * 	
† tibi aut adeo isti, quae mihi molesta est quoquo modo? 	
{MAT.} Viden tu ílli oculos virere? ut viridis exoritur colos 	
ex temporibus atque fronte, ut oculi scintillant, vide. 	829-830
{MEN.} Quid mihi meliust, quam quando illi me insanire praedicant, 	831
ego med adsimulem insanire, ut illos a me absterream? 	
{MAT.} Vt pandiculans oscitatur. quid nunc faciam, mi pater? 	
{SEN.} Concede huc, mea nata, ab istoc quam potest longissime. 	
{MEN.} Euhoe Bacche, Bromie, quo me in silvam venatum vocas? 	835
audio, sed non abire possum ab his regionibus, 	
ita illa me ab laeva rabiosa femina adservat canis, 	
poste autem illinc hircus † alus, qui saepe aetate in sua 	
perdidit civem innocentem falso testimonio. 	
{SEN.} Vae capiti tuo. {MEN.} Ecce, Apollo mi ex oraclo ímperat, 	840
ut ego ílli oculos exuram lampadibus ardentibus. 	
{MAT.} Perii, mi pater, minatur míhi oculos exurere. 	
[{MEN.} Ei mihi, insanire me aiunt, ultro cum ipsi insaniunt.] 	
{SEN.} Filia, heus. {MAT.} Quid est? quid agimus? {SEN.} Quid si ego huc servos cito? 	
ibo, abducam qui hunc hinc tollant et domi devinciant, 	845
prius quam turbarum quid faciat amplius. {MEN.} Enim haereo; 	
ni occupo aliquid mihi consilium, hí domum me ad se auferent. 	
pugnis me votas in huius ore quicquam parcere, 	
ni a meis oculis abscedat in malam magnam crucem. 	
faciam quod iubes, Apollo. {SEN.} Fuge domum, quantum potest, 	850
ne hic te obtundat. {MAT.} Fugio. amabo, ádserva istunc, mi pater, 	
ne quo hinc abeat. sumne ego mulier misera, quae illaec audio?— 	
{MEN.} Haud male, <Apollo> illanc amovi; nunc hunc impurissimum, 	
barbatum, tremulum Tithonum, qui cluet Cygno patre, 	
ita mihi imperas ut ego huius membra atque ossa atque artua 	855
comminuam illo scipione quem ipse habet. {SEN.} Dabitur malum, 	
me quidem si attígeris aut si propius ad me accesseris. 	
{MEN.} Faciam quod iubes; securim capiam ancipitem, atque hunc senem 	
osse fini dedolabo ássulatim viscera. 	
{SEN.} Enim vero illud praecavendumst, atque adcurandumst mihi; 	860
sane ego illúm metuo, ut minatur, ne quid male faxit mihi. 	
{MEN.} Multa mi imperas, Apollo: nunc equos iunctos iubes 	
capere me indomitos, ferocis, atque in currum inscendere, 	
ut ego hunc proteram leonem vetulum, olentem, edentulum. 	
iam adstiti in currum, iam lora teneo, iam stimulus in manust. 	865
agite equi, facitote sonitus ungularum appareat, 	
cursu celeri facite inflexa sit pedum pernicitas. 	
{SEN.} Mihin equis iunctis minare? {MEN.} Ecce, Apollo, denuo 	
me iubes facere impetum in eum qui stat atque occidere. 	
sed quis hic est qui me capillo hínc de curru deripit? 	870
imperium tuom demutat atque edictum Apollinis. 	
{SEN.} Eu hércle morbum acrem ac durum * di vostram fidem. 	
vel hic qui insanit, quam valuit paulo prius; 	
ei derepente tantus morbus incidit. 	
ibo atque accersam medicum iam quantum potest.— 	875
	%V.iii 	
{MEN.} Iamne isti abierunt, quaeso, ex conspectu meo, 	876
qui me vi cogunt, ut validus insaniam? 	
quid cesso abire ad navem, dum salvo licet? 	
vosque omnis quaeso, si senex revenerit, 	879-880
ne me indicetis qua platea hinc aufugerim.— 	881
{SENEX} Lumbi sedendo, óculi spectando dolent, 	
manendo medicum, dum se ex opere recipiat. 	
odiosus tandem vix ab aegrotis venit. 	
ait se óbligasse crus fractum Aesculapio, 	885
Apollini autem brachium. nunc cogito, 	
utrum me dicam ducere medicum an fabrum. 	
atque eccum incedit. move formicinum gradum. 	
	%V.iv 	
{MEDICVS} quid esse ílli morbi, dixeras? narra, senex. 	889
num laruatust aut cerritus? fac sciam. 	890
num eum veternus aut aqua intercus tenet? 	
{SEN.} Quin ea te causa duco, ut id dicas mihi 	
atque illum ut sanum facias. {MED.} Perfacile id quidemst. 	
sanum futurum, mea ego id promitto fide. 	
{SEN.} Magna cum cura ego illum curari volo. 	895
{MED.} Quin suspirabo plus sescenta ín die: 	
ita ego eum cum cura magna curabo tibi. 	
{SEN.} Atque eccum ipsum hominem. observemus, quam rem agat. 	
	%V.v 	
{MENAECHMVS} Edepol ne hic dies pervorsus atque advorsus mi optigit. 	899
quae me clam ratus sum facere, ea ómnia fecit palam 	900
parasitus, qui me complevit flagiti et formidinis, 	
meus Vlixes, suo qui regi tantum concivit mali. 	
quém ego hominem, síquidem vivo, vita evolvam sua— 	
sed ego stultus sum, qui illius esse dico, quae meast: 	
meo cibo et sumptu educatust. anima privabo virum. 	905
condigne autem haec meretrix fecit, ut mos est meretricius: 	
quia rogo, palla ut referatur rursum ad uxorem meam, 	
mihi se ait dedisse. eu edepol né ego homo vivo miser. 	
{SEN.} Audin quae loquitur? {MED.} Se miserum praedicat. {SEN.} Adeas velim. 	
{MED.} Salvos sis, Menaechme. quaeso, cur apertas brachium? 	910
non tu scis, quantum isti morbo nunc tuo facias mali? 	
{MEN.} Quin tu te suspendis? {SEN.} Ecquid sentis? {MED.} Quidni sentiam? 	
non potest haec res ellebori †iungere optinerier. 	
sed quid ais, Menaechme? {MEN.} Quid vis? {MED.} Dic mihi hoc quod te rogo: 	
album an atrum vinum potas? {MEN.} Quin tu is in malam crucem? 	915
{MED.} Iam hercle occeptat insanire primulum. * {MEN.} Quin tu me interrogas, 	
purpureum panem an puniceum soleam ego esse an luteum? 	
soleamne esse avis squamosas, piscis pennatos? {SEN.} Papae, 	
audin tu ut deliramenta loquitur? quid cessas dare 	919-920
potionis aliquid prius quam percipit insania? 	921
{MED.} Mane modo, etiam percontabor alia. {SEN.} Occidis fabulans. 	
{MED.} Dic mihi hoc: solent tibi umquam óculi duri fieri? 	
{MEN.} Quid? tu me lucustam censes esse, homo ignavissime? 	
{MED.} Dic mihi: en umquam intestina tibi crepant, quod sentias? 	925
{MEN.} Vbi satur sum, nulla crepitant; quando esurio, tum crepant. 	
{MED.} Hoc quidem edepol hau pro insano verbum respondit mihi. 	
perdormiscin usque ad lucem? facilen tu dormis cubans? 	
{MEN.} Perdormisco, si resolvi árgentum cui debeo— 	
qui te Iuppiter dique omnes, percontator, perduint. 	930
{MED.} Nunc homo insanire occeptat: de illis verbis cave tibi. 	
{SEN.} Immo Nestor nunc quidem est de verbis, praeut dudum fuit; 	
nam dudum uxorem suam esse aiebat rabiosam canem. 	
{MEN.} Quid, ego? {SEN.} Dixti insanus, inquam. {MEN.} Egone? {SEN.} Tu istic, qui mihi 	
etiam me iunctis quadrigis minitatu's prosternere. 	935
egomet haec te vidi facere, égomet haec ted arguo. 	936-940
{MEN.} At ego te sacram coronam surrupuisse Iovi scio, 	941
et ob eam rem in carcerem ted esse compactum scio, 	
et postquam es emissus, caesum virgis sub furca scio; 	
tum patrem occidisse et matrem vendidisse etiam scio. 	
satin haec pro sano male dicta male dictis respondeo? 	945
{SEN.} Obsecro hercle, medice, propere, quidquid facturu's, face. 	
non vides hominem insanire? {MED.} Scin quid facias optimum est? 	
ad me face uti deferatur. {SEN.} Itane censes? {MED.} Quippini? 	
ibi meo arbitratu potero curare hominem. {SEN.} Age ut lubet. 	
{MED.} Elleborum potabis faxo áliquos viginti dies. 	950
{MEN.} At ego te pendentem fodiam stimulis triginta dies. 	
{MED.} I, arcesse homines, qui illunc ad me deferant. {SEN.} Quot sunt satis? 	
{MED.} Proinde ut insanire video, quattuor, nihilo minus. 	
{SEN.} Iam hic erunt. asserva tu istunc, medice. {MED.} Immo ibo domum, 	
ut parentur quibus paratis opus est. tu servos iube 	955
hunc ad me ferant. {SEN.} Iam ego illic faxo erit. {MED.} Abeo. {SEN.} Vale.— 	
{MEN.} Abiit socerus, abiit medicus. [nunc] sólus sum. pro Iuppiter, 	
quid illuc est quod med hisce homines insanire praedicant? 	
nam équidem, postquam gnatus sum, numquam aegrotavi unum diem, 	
neque ego insanio neque pugnas neque ego litis coepio. 	960
salvus salvos alios video, novi homines, adloquor. 	
an illi perperam insanire me aiunt, ipsi insaniunt? 	
quid ego nunc faciam? domum ire cupio: úxor non sinit; 	
huc autem nemo intromittit. nimis proventum est nequiter. 	
hic ero usque: ad noctem saltem, credo, intromittar domum. 	965
	%V.vi 	
{MESSENIO} Spectámen bonó servo id ést, qui rem erílem 	966
procurat, videt, collocat cogitatque, 	
ut absente eró rem erí diligenter 	
tutétur, quam si ípse adsit aút rectiús. 	
tergúm quam gulam, crura quam ventrem oportet 	970
potióra esse, cuí cor modéste sitúmst. 	
recordetur id, qui nihili sunt, quid eis preti 	
détur ab suis eris, ignavis, improbis viris: 	
verbéra compedes 	
molaé, [magna] lassitudo fames frigus durum, 	975
haec prétia sunt ignaviae. 	
id ego male malum metuo: propterea bonum esse certumst potius quam malum; 	
nam magis multo patior facilius verba: verbera ego odi, 	
nimióque edo lubéntius molitúm, quam molitum praéhibeo. 	
proptérea eri imperium éxsequor, bene ét sedate servo id; 	980
atqué mihi id prodest. 	
álii ita ut in rem esse ducunt, sint: ego ita ero ut me esse oportet; 	
metum míhi adhibeam, culpam ábstineam, ero ut ómnibus in locis sím praesto: 	
[servi, qui cum culpa carent metuont, solent esse eris utibiles. 	983a
nam illi, qui nil metuont, postquam malum promeriti, tunc ei metuont.] 	
metuam haúd multum. prope est quándo erus ob fácta pretium exsólvet. 	984
<éo> ego exemplo servio, térgi ut in rem esse arbitror. 	985
postquam ín tabernam vása et servos cónlocavi, ut iusserat, 	
ita vénio adversum. nunc foris pultabo, adesse ut me sciat, 	
† neque virum ex hoc saltu damni salvom ut educam foras. 	
séd metuo, ne sero veniam depugnato proelio. 	
	%V.vii 	
{SENEX} Pér ego vobis deos atque homines dico, ut imperium meum 	990
sapienter habeatis curae, quae imperavi atque impero: 	
facite illic homo iam in medicinam ablatus sublimen siet, 	
nisi quidem vos vostra crura aut latera nihili penditis. 	
cave quisquam, quod illíc minitetur, vostrum flocci fecerit. 	
quid státis? quid dubitátis? iam sublímen raptum opórtuit. 	995
ego ibo ad medicum: praesto ero illi, cum venietis. {MEN.} Occidi, 	
quid hoc ést negoti? quid illisce homines ad me currunt, opsecro? 	
quid voltis vos? quid quaeritatis? quid me circumsistitis? 	
quo rapitis me? quo fertis me? perii, opsecro vestram fidem, 	
Epidamnienses, subvenite, cives. quin me mittitis? 	1000
{MESS.} Pro di immortales, obsecro, quid ego oculis aspicio meis? 	
erum meum indignissime nescio qui sublimen ferunt. 	
{MEN.} Ecquis suppetias mihi audet ferre? {MESS.} Ego, ere, audacissime. 	
o facinus indignum et malum, Epidamnii cives, erum 	
meum hic in pacato oppido luci deripier in via, 	1005
qui liber ad vos venerit. 	
mittite istunc. {MEN.} Obsecro te, quisquis es, operam mihi ut des, 	
neu sinas in me insignite fieri tantam iniuriam. 	
{MESS.} Immo et operam dabo et defendam et subvenibo sedulo. 	
numquam te patiar perire, me perirest aequius. 	1010
eripe oculum ísti, ab umero qui tenet, ere, te obsecro. 	
hisce ego iam sementem in ore faciam pugnosque obseram. 	
maximo hodie malo hercle vostro ístunc fertis. mittite. 	
{MEN.} Teneo ego huic oculum. {MESS.} Face ut oculi locus in capite appareat. 	
vos scelesti, vos rapacis, vos praedones. {LORARII.}. Periimus. 	1015
obsecro hercle. {MESS.} Mittite ergo. {MEN.} Quid me vobis tactiost? 	
pecte pugnis. {MESS.} Agite abite, fugite hinc in malam crucem. 	
em tibi etiam: quia postremus cedis, hoc praemi feres. 	
nimis bene ora commetavi atque ex mea sententia. 	
edepol, ere, ne tibi suppetias temperi adveni modo. 	1020
{MEN.} At tibi di semper, adulescens, quisquis es, faciant bene. 	
nam absque te esset, hodie numquam ad solem occasum viverem. 	
{MESS.} Ergo edepol, si recte facias, ere, med emittas manu. 	
{MEN.} Liberem ego te? {MESS.} Verum, quandoquidem, ere, te servavi. {MEN.} Quid est? 	
adulescens, erras. {MESS.} Quid, erro? {MEN.} Per Iovem adiuro patrem, 	1025
med erum tuom non esse. {MESS.} Non taces? {MEN.} Non mentior; 	
nec meus servos úmquam tale fecit quale tu mihi. 	
{MESS.} Sic sine igitur, si tuom négas me ésse, abire liberum. 	
{MEN.} Mea quidem hercle causa liber esto atque ito quo voles. 	
{MESS.} Nempe iubes? {MEN.} Iubeo hercle, si quid imperi est in te mihi. 	1030
{MESS.} Salve, mi patrone. cum tu liber es, Messenio, 	
gaudeo. credo hercle vobis. sed, patrone, te obsecro, 	
ne minus imperes mihí quam cum tuos servos fui. 	
apud ted habitabo et quando ibis, una tecum ibo domum. 	
{MEN.} Minime. {MESS.} Nunc ibo in tabernam, vasa atque argentum tibi 	1035
referam. recte est obsignatum in vidulo marsuppium 	
cum viatico: id tibí iam huc adferam. {MEN.} Adfer strenue. 	
{MESS.} Salvom tibi ita ut mihi dedisti reddibo. hic me mane.— 	
{MEN.} Nimia mira mihi quidem hodie exorta sunt miris modis: 	
alii me negant eum esse qui sum, atque excludunt foras 	1040
* * * 	1040a
vel ille qui se petere argentum modo, qui servom se meum 	1041
esse aiebat, <meus servator,> quem ego modo emisi manu; 	
is ait se mihi allaturum cum argento marsuppium: 	
id si attulerit, dicam ut a me ábeat liber quo volet, 	
ne tum, quando sanus factus sit, a me argentum petat. 	1045
socer et medicus me insanire aiebant. quid sit, mira sunt. 	
haec nihilo esse mihi videntur setius quam somnia. 	
nunc ibo intro ad hanc meretricem, quamquam suscenset mihi, 	
si possum exorare ut pallam reddat, quam referam domum.— 	
	%V.viii 	
{MENAECHMVS (SOSICLES)} Men hodie usquam convenisse te, audax, audes dicere, 	1050
postquam advorsum mi imperavi ut huc venires? {MESSENIO} Quin modo 	
erupui, homines quom ferebant te sublimen quattuor, 	
apud hasce aedis. tu clamabas deum fidem atque hominum omnium, 	
quóm ego accurro teque eripio vi pugnando ingratiis. 	
ob eam rem, quia te servavi, me amisisti liberum. 	1055
cum argentum dixi me petere et vasa, tu quantum potest 	
praecucurristi obviam, ut quae fecisti infitias eas. 	
{SOS.} Liberum ego te iussi abire? {MESS.} Certo. {SOS.} Quin certissimumst, 	
mepte potius fieri servom, quam te umquam emittam manu. 	
	%V.ix 	
{MENAECHMVS} Si vóltis per oculos iurare, nihilo hercle ea causa magis 	1060
faciétis, ut ego hódie abstulerim pallam et spinter, pessumae. 	
{MES.} Pro di ímmortales, quid ego video? {S.} Quid vides? {MES.} Speculum tuom. 	
{SOS.} Quid negoti est? {MES.} Tuast imago. tam consimilest quam potest. 	
{SOS.} Pol profecto haud est dissimilis, meam quom formam noscito. 	
{MEN.} O adulescens, salve, qui me servavisti, quisquis es. 	1065
{MESS.} Adulescens, quaeso hercle eloquere tuom mihi nomen, nisi piget. 	
{MEN.} Non edepol ita promeruisti de me, ut pigeat, quae velis 	
<obsequi>. mihi est Menaechmo nomen. {SOS.} Immo edepol mihi. 	
{MEN.} Siculus sum Syracusanus. {SOS.} Eadem urbs et patria est mihi. 	
{MEN.} Quid ego ex te audio? {SOS.} Hoc quod res est. {MESS.} Novi equidem hunc: erus est meus. 	1070
ego quidem huius servos sum, sed med esse huius credidi. 	
ego hunc censebam te esse, huic etiam éxhibui negotium. 	
quaeso ignoscas, si quid stulte dixi atque imprudens tibi. 	
{SOS.} Delirare mihi videre: non commeministi, simul 	
te hodie mecum exire ex navi? {MESS.} Enim vero aequom postulas. 	1075
tú erus es: tu servom quaere. tu salveto: tu vale. 	
hunc ego esse aio Menaechmum. {MEN.} At ego me. {SOS.} Quae haec fabulast? 	
tú es Menaechmus? {MEN.} Me esse dico, Moscho prognatum patre. 	
{SOS.} Tun meo patre es prognatus? {MEN.} Immo equidem, adulescens, meo; 	
tuom tibi neque occupare neque praeripere postulo. 	1080
{MESS.} Di immortales, spem insperatam date mihi quam suspicor. 	
nam nisi me animus fallit, hi sunt gemini germani duo. 	
nam et patriam et patrem conmemorant pariter qui fuerint sibi. 	
sevocabo erum. Menaechme. {MEN.} {SOS.} Quid vis? {MESS.} Non ambos volo, 	
sed uter vostrorum est advectus mecum navi. {MEN.} Non ego. 	1085
{SOS.} At ego. {MESS.} Te volo igitur. huc concede. {SOS.} Concessi. quid est? 	
{MESS.} Illic homó aut sycophanta aut geminus est frater tuos. 	
nam ego hominem hominis similiorem numquam vidi álterum. 	
neque aqua aquae nec lacte est lactis, crede mi, usquam similius, 	
quam hic tui est, tuque huius autem; post eandem patriam ac patrem 	1090
memorat. meliust nos adire átque hunc percontarier. 	
{SOS.} Hercle qui tu me admonuisti recte, et habeo gratiam. 	
perge operam dare, obsecro hercle; liber esto, si invenis 	
hunc meum fratrem esse. {MESS.} Spero. {SOS.} Et ego item spero fore. 	
{MESS.} Quid ais tu? Menaechmum, opinor, te vocari dixeras. 	1095
{MEN.} Ita vero. {MESS.} Huic item Menaechmo nomen est. in Sicilia 	
te Syracusis natum esse dixti: <et> hic natust ibi. 	
Moschum tibi patrem fuisse dixti: huic itidem fuit. 	
nunc operam potestis ambo mihi dare et vobis simul. 	
{MEN.} Promeruisti ut ne quid ores quod velis, quin impetres. 	1100
tam quasi me emeris argento, liber servibo tibi. 	
{MESS.} Spes mihi est, vos inventurum fratres germanos duos 	
geminos, una matre natos et patre uno uno die. 	
{MEN.} Mira memoras. utinam efficere quod pollicitu's possies. 	
{MESS.} Possum. sed nunc agite uterque id quod rogabo dicite. 	1105
{MEN.} Vbi lubet, roga: réspondebo. nil reticebo quod sciam. 	
{MESS.} Est tibi nomen Menaechmo? {MEN.} Fateor. {MESS.} Est itidem tibi? 	
{SOS.} Est. {MESS.} Patrem fuisse Moschum tibi ais? {MEN.} Ita vero. {SOS.} Et mihi. 	
{MESS.} Esne tu Syracusanus? {MEN.} Certo. {MESS.} Quid tu? {SOS.} Quippini? 	
{MESS.} Optime usque adhuc conveniunt signa. porro operam date. 	1110
quid longissime meministi, dic mihi, in patria tua? 	
{MEN.} Cum patre ut abii Tarentum ád mercatum, postea 	
inter homines me deerrare á patre atque inde avehi. 	
{SOS.} Iuppiter supreme, serva me. {MESS.} Quid clamas? quin taces? 	
quot eras annos gnatus, quom te pater a patria ávehit? 	1115
{MEN.} Septuennis: nam tunc dentes mihi cadebant primulum. 	
neque patrém umquam postilla vidi. {MESS.} Quid? vos tum patri 	
filii quot eratis? {MEN.} Vt nunc maxime memini, duo. 	
{MESS.} Vter eratis, tun an ille, maior? {MEN.} Aeque ambo pares. 	
{MESS.} Qui id potest? {MEN.} Gemini ambo eramus. {SOS.} Di me servatum volunt. 	1120
{MESS.} Si interpellas, ego tacebo potius. {SOS.} Taceo. {MESS.} Dic mihi: 	
uno nomine ambo eratis? {MEN.} Minime. nam mihi hoc erat, 	
quod nunc est, Menaechmo: íllum tum vocabant Sosiclem. 	
{SOS.} Signa adgnovi, contineri quin complectar non queo. 	
mi germane gemine frater, salve. ego sum Sosicles. 	1125
{MEN.} Quo modo igitur post Menaechmo nomen est factum tibi? 	
{SOS.} Postquam ad nos renuntiatum est te * et patrem esse mortuom, 	
avos noster mutavit: quod tibi nomen est, fecit mihi. 	
{MEN.} Credo ita esse factum ut dicis. sed mi hoc responde. {SOS.} Roga. 	1129-1130
{MEN.} Quid erat nomen nostrae matri? {SOS.} Teuximarchae. {MEN.} Convenit. 	1131
o salve, insperate multis annis post quem conspicor. 	
{SOS.} Frater, et tu, quém ego multis miseriis laboribus 	
usque adhuc quaesivi quemque ego esse inventum gaudeo. 	
{MESS.} Hoc erat, quod haec te meretrix huius vocabat nomine: 	1135
hunc censebat te esse, credo, quom vocat te ad prandium. 	
{MEN.} Namque edepol iussi hic mihi hodie prandium appararier, 	
clam meam uxorem, quoi pallam surrupui dudum domo, 	
eam dedi huic. {S.} Hanc, dicis, frater, pallam, quam ego habeo? {M.} <Haec east.> 	
quo modo haec ad te pervenit? {SOS.} Meretrix huc ad prandium 	1140
me abduxit, me sibi dedisse aiebat. prandi perbene, 	
potavi atque accubui scortum, pallam et aurum hoc <abstuli>. 	
{MEN.} Gaudeo edepol, si quid propter me tibi evenit boni. 	
nam illa quom te ad se vocabat, memet esse credidit. 	1144-1145
{MESS.} Numquid me morare quin ego liber, ut iusti, siem? 	1146
{MEN.} Optimum atque aequissimum orat, frater: fac causa mea. 	
{SOS.} Liber esto. {MEN.} Quom tu es liber, gaudeo, Messenio. 	
{MESS.} Sed meliorest opus auspicio, ut liber perpetuo siem. 	1149-1150
{SOS.} Quoniam haec evenerunt, frater, nostra éx sententia, 	1151
in patriam redeamus ambo. {MEN.} Frater, faciam, ut tu voles. 	
auctionem hic faciam et vendam quidquid est. nunc interim 	
eamus intro, frater. {SOS.} Fiat. {MESS.} Scitin quid ego vos rogo? 	
{M.} Quid? {MES.} Praeconium mi ut detis. {M.} Dabitur. {MES.} Ergo nunciam 	1155
vis conclamari auctionem fore? {MEN.} Equidem die septimi. 	
{MESS.} Auctio fiet Menaechmi mane sane septimi. 	
venibunt servi, supellex, fundi, aedes, omnia. 	
venibunt quiqui licebunt, praesenti pecunia. 	
venibit uxor quoque etiam, si quis emptor venerit. 	1160
vix credo tota auctione capiet † quinquagesies. 	
nunc, spectatores, valete et nobis clare plaudite. 	

	@Titus Maccius Plautus	Mercator	verse
	%MERCATOR 	
	%I.i 	
{CHARINVS} Duas res simul nunc agere decretumst mihi: 	1
et argumentum et meos amores eloquar. 	
non ego item facio ut alios in comoediis 	
<vi> vidi amoris facere, qui aut nocti aut die 	
aut soli aut lunae miserias narrant suas: 	5
quos pol ego credo húmanas querimonias 	
non tanti facere, quid velint quid non velint; 	
vobis narrabo potius meas nunc miserias. 	
graece haec vocatur Emporos Philemonis, 	
eadem Latine Mercator Macci Titi. 	10
pater ad mercatum hinc me meus misit Rhodum; 	
biennium iam factum est, postquam abii domo. 	
ibi amare occepi forma eximia mulierem. 	
sed ea ut sim implicitus dicam, si operaest auribus 	
atque advortendum ad animum adest benignitas. 	15
et hoc parum hercle more amatorum institi: 	
†per mea per conatus sum uos sumque inde exilico. 	
nam amorem haec cuncta vitia sectari solent, 	
cura aegritudo nimiaque elegantia, 	
[haec non modo illum quí amat, sed quemque attigit 	20
magno atque solido multat infortunio, 	
nec pol profecto quisquam sine grandi malo 	
praequam res patitur studuit elegantiae. 	
sed amori accedunt etiam haec, quae dixi minus: 	
insomnia, aerumna, error, terror et fuga, 	25
ineptia stultitiaque adeo et temeritas, 	
incogitantia excors, immodestia, 	
petulantia et cupiditas, malevolentia, 	
inertia, aviditas, desidia, iniuria, 	
inopia, contumelia et dispendium,] 	30
multiloquium: parumlóquium hoc ideo fit quia, 	
quae nihil attingunt ad rem nec sunt usui, 	
tam amator profert saepe advorso tempore; 	
hoc pauciloquium rursum idcirco praedico, 	
quia nullus umquam amator adeost callide 	35
facundus, quae in rem sint suam ut possit loqui. 	
nunc vos mi irasci ob multiloquium non decet: 	
eodém quo amorem Venus mi hoc legavit die. 	
illuc revorti certumst, conata eloquar. 	
principio <ut ex> ephebis aetate exii 	40
atque animus studio amotus puerilist meus, 	
amare valide coepi hinc meretricem: ilico 	
res exulatum ad illam clám abibat patris. 	
leno importunus, dominus eius mulieris, 	
vi summa ut quicque poterat rapiebat domum. 	45
obiurigare pater haec noctes et dies, 	
perfidiam, iniustitiam lenonum expromere; 	
lacerari valide suam rem, illius augerier. 	
summo haec clamore; interdum mussans conloqui: 	
abnuere, negitare adeo me natum suom. 	50
conclamitare tota urbe et praedicere, 	
omnes tenerent mutuitanti credere. 	
amorem multos inlexe in dispendium: 	
intemperantem, non modestum, iniurium 	
trahere, exhaurire me quod quirem ab se domo; 	55
ratione pessuma a me ea quae ipsus optuma 	
omnis labores invenisset perferens, 	
in amoribus diffunditari ac didier. 	
convicium tot me annos iam se pascere; 	
quod nisi puderet, ne luberet vivere. 	60
sese extemplo ex ephebis postquam excesserit, 	
non, ut ego, amori neque desidiae in otio 	
operam dedisse, neque potestatem sibi 	
fuisse; adeo arte cohibitum esse <se> a patre: 	
multo opere immundo rustico se exercitum, 	65
neque nisi quinto anno quoque †positum visere 	
urbem, atque extemplo inde, ut spectavisset peplum, 	
rus rusum confestim exigi solitum a patre. 	
ibi multo primum sese familiarium 	
laboravisse, quom haec pater sibi diceret: 	70
'tibi aras, tibi occas, tibi seris, tibi idem metis, 	
tibi denique iste pariet laetitiam labos.' 	
postquam recesset vita patrio corpore, 	
agrum se vendidisse atque ea pecunia 	
navem, metretas quae trecentas tolleret, 	75
parasse atque ea se mercis mercatum undique, 	
adeo dum, quae tum haberet, peperisset bona; 	
me idem decere, si ut deceret me forem. 	
ego mé ubi invisum meo patri esse intellego 	79-80
atque odio me esse quoi placere aequom fuit, 	81
amens amansque ut ánimum offirmo meum, 	
dico esse iturum me mercatum, si velit: 	
amorem missum facere me, dum illi obsequar. 	
agit grátias mi atque ingenium adlaudat meum; 	85
sed mea promissa non neglexit persequi. 	
aedificat navem cercurum et mercis emit, 	
parata navi imponit, praeterea mihi 	
talentum argenti ipsus sua adnumerat manu; 	
servom una mittit, qui olim puero parvolo 	90
mihi paedagogus fuerat, quasi uti mihi foret 	
custos. his sic confectis navem solvimus. 	
Rhodum venimus, ubi quas merces vexeram 	
omnis ut volui vendidi ex sententia. 	
lucrum ingens facio praeterquam mihi meus pater 	95
dedit aestimatas merces: ita peculium 	
conficio grande. sed dum in portu illi ambulo, 	
hospes me quidam adgnovit, ad cenam vocat. 	
venio, decumbo acceptus hilare atque ampliter. 	
discubitum noctu ut imus, ecce ad me advenit 	100
mulier, qua mulier alia nullast pulchrior; 	
ea nocte mecum illa hospitis iussu fuit. 	
vosmet videte quam mihi valde placuerit: 	
postridie hospitem adeo, oro ut vendat mihi, 	
dico eius pro méritis gratum me et munem fore. 	105
quid verbis opus est? emi, átque advexi heri. 	
eam me ádvexisse nolo resciscat pater. 	
modo eam reliqui ad portum in navi et servolum. 	
sed quid currentem servom a portu conspicor, 	
quem navi abire vetui? timeo quid siet. 	110
	%I.ii 	
{ACANTHIO} Ex súmmis opibus víribusque usque éxperire, nítere, 	111
erus ut minor opera tua servetur: agedum, Acanthio, 	
abige abs te lassitudinem, cave pigritiae praeverteris. 	
simul enicat suspiritus (vix suffero hercle anhelitum), 	
simul autem plenis semitis qui adversum eunt: aspellito, 	115
detrude, deturba in viám. haec disciplina hic pessumast: 	
cúrrenti properanti haud quisquam dignum habet decedere. 	
ita trés simitu res agendae sunt, quando unam occeperis: 	
et currendum et pugnandum et autem iurigandum est in via. 	
{CHAR.} Quid illúc est quod ille tam expedite exquirit cursuram sibi? 	120
curaest, negoti quid sit aut quid nuntiet. {ACAN.} Nugas ago. 	
quam restito, tam maxime res in periclo vortitur. 	
{CHAR.} Mali nescio quid nuntiat. {ACAN.} Genua hunc cursorem deserunt; 	
perii, seditionem facit lien, óccupat praecordia, 	
perii, animam nequeo vertere, nimis nihili tibicen siem. 	125
[{CHAR.} At tu edepol sume laciniam atque absterge sudorem tibi.] 	
numquam edepol omnes balineae mi hanc lassitudinem eximent. 	
domin án foris dicam esse erum Charinum? {CHAR.} Ego animi pendeo. 	
quíd illud sit negoti lubet scire, ex hoc metu ut eximar. 	
{ACAN.} Át etiam asto? at etiam cesso foribus facere hisce assulas? 	130
áperite aliquis. ubi Charinus est erus? dómin est an foris? 	
num quísquam adire ad ostium dignum arbitratur? {CHAR.} Ecce me, 	
Acanthio, quem quaeris. {ACAN.} Nusquamst disciplina ignavior. 	
{CHAR.} Quae té malae res ágitant? {ACAN.} Multae, ere, te átque me. 	
{CHAR.} Quid ést negoti? {ACAN.} Périimus. 	135
{CHAR.} Principium <id> inimicis dato. 	
{ACAN.} At tibi sortito id optigit. 	
{CHAR.} Loquere íd negoti quidquid est. {ACAN.} Placide, volo adquiescere. 	
tua causa rupi ramites, iam dudum sputo sanguinem. 	
{CHAR.} Resinam ex melle Aegyptiam vorato, salvom feceris. 	
{ACAN.} At edepol tu calidam picem bibito, aegritudo abscesserit. 	140
{CHAR.} Hóminem ego iracundiorem quam te novi neminem. 	
{ACAN.} At ego maledicentiorem quam te novi neminem. 	
{CHAR.} Sin saluti quod tibi esse censeo, id consuadeo? 	
{ACAN.} Apage istiusmodi salutem, <cum> cruciatu quae advenit. 	
{CHAR.} Dic mihi, an boni quid usquamst, quod quisquam uti possiet 	145
sine malo omni, aut ne laborem capias cum illo uti voles? 	
{ACAN.} Nescio ego istaec: philosophari numquam didici neque scio. 	
ego bonum, malum quo accedit, mihi dari haud desidero. 	
{CH.} Cedo tuam mihi dexteram, agedum, Acanthio. {AC.} Em dabitur, tene. 	
{CHAR.} Vin tu te mihi obsequentem esse an nevis? {ACAN.} Opera licet 	150
experiri, qui me rupi causa currendo tua, 	
ut quae scirem scire actutum tibi liceret. {CHAR.} Liberum 	
caput tibi faciam <cis> paucos mensis. {ACAN.} Palpo percutis. 	
{CHAR.} Egon ausim tibi usquam quicquam facinus falsum proloqui? 	154-155
quin iam prius quam sum elocutus, scis si mentiri volo. {AC.} Ah, 	156
lassitudinem hercle verba tua mihi addunt, enicas. 	
{CH.} Sicine mi obsequens es? {AC.} Quid vis faciam? {CH.} Tun? id quod volo. 	
{AC.} Quid <id> est igitur quod vis? {CH.} Dicam. {AC.} Dice. {CH.} At énim placide volo. 	
{ACAN.} Dormientis spectatores metuis ne ex somno excites? 	160
{CHAR.} Vae tibi. {ACAN.} Tibi equidem a portu adporto hoc—{CHAR.} Quid fers? dic mihi. 	
{ACAN.} Vim metum, cruciatum curam, iurgiumque atque inopiam. 	
{CHAR.} Perii, tu quidem thensaurum huc mi adportavisti mali. 	
nullus sum. {AC.} Immo es—{CH.} Scio iam, miserum dices tu. {AC.} Dixi ego tacens. 	
{CHAR.} Quid istuc est mali? {ACAN.} Ne rogites, maxumum infortunium est. 	165
{CHAR.} Obsecro, dissolve iam me; nimis diu animi pendeo. 	
{ACAN.} Placide, multa exquirere etiam prius volo quam vapulem. 	
{CHAR.} Hercle vero vapulabis, nisi iam loquere aut hinc abis. 	
{ACAN.} Hoc sis vide, ut palpatur. nullust, quando occepit, blandior. 	
{CHAR.} Obsecro hercle oroque ut istuc quid sit actutum indices, 	170
quandoquidem mihi supplicandum servolo video meo. 	
{AC.} Tandem indignus videor? {CHAR.} Immo dignus. {AC.} Equidem credidi. 	
{CHAR.} Obsecro, num navis periit? {ACAN.} Salvast navis, ne time. 	
{CH.} Quid alia armamenta? {AC.} Salva et sana sunt. {CH.} Quin tu expedis 	
quid siet quod me per urbem currens quaerebas modo. 	175
{ACAN.} Tu quidem ex óre orationem mi eripis. {CHAR.} Taceo. {ACAN.} Tace. 	
credo, si boni quid ad te nuntiem, instes acriter, 	
qui nunc, quom malum audiendumst, flagitas me ut eloquar. 	
{CHAR.} Obsecro hercle te, istuc ut tu mihi malum facias palam. 	
{AC.} Eloquar, quandoquidem me oras. tuos pater—{CH.} Quid meus pater? 	180
{ACAN.} Tuam amicam—{CHAR.} Quid eam? {ACAN.} Vidit. {CHAR.} Vidit? vae misero mihi. 	
[hoc quod te rogo responde. {ACAN.} Quin tu, si quid vis, roga.] 	
{CH.} Qui potuit videre? {AC.} Oculis. {CH.} Quo pacto? {AC.} Hiantibus. 	
{CHAR.} In hinc dierectus? núgare in re capitali mea. 	
{ACAN.} Qui, malum, ego nugor, si tibi quod me rogas respondeo? 	185
{CHAR.} Certen vidit? {ACAN.} Tam hercle certe quám ego te aut tu me vides. 	
{CHAR.} Vbi eam vidit? {ACAN.} Intus intra navem, út prope astitit; 	
et cum ea confabulatust. {CHAR.} Perdidisti me, pater. 	
eho tu, eho tu, quin cavisti ne eam videret, verbero? 	
quin, sceleste, ábstrudebas, né eam conspiceret pater? 	190
{ACAN.} Quia negotiosi eramus nos nostris negotiis: 	
armamentis complicandis [et] componendis studuimus. 	
dum haec aguntur, lembo advehitur tuos pater pauxillulo, 	
neque quisquam hominem conspicatust, donec in navem subit. 	
{CHAR.} Nequiquam, mare, subterfugi á tuis tempestatibus: 	195
equidem me iam censebam esse in terra atque in tuto loco, 	
verum video med ad saxa ferri saevis fluctibus. 	
loquere porro, quid sit actum. {ACAN.} Postquam aspexit mulierem, 	
rogitare occepit cuia esset. {CHAR.} Quid respondit? {ACAN.} Ilico 	199-200
occucurri atque interpello, matri te ancillam tuae 	201
emisse illam. {CHAR.} Visun est tibi credere id? {ACAN.} Etiam rogas? 	
sed scelestus subigitare occepit. {CHAR.} Illamne, obsecro? 	
{ACAN.} Mirum quin me subigitaret. {CHAR.} Edepol cor miserum meum, 	
quod guttatim contabescit, quasi in aquam indideris salem. 	205
perii. {ACAN.} Em istuc unum verbum dixisti verissimum. 	
stultitia istaec est. {CHAR.} Quid faciam? credo, non credet pater, 	
si illam matri meae <me> emisse dicam; post autem mihi 	
scelus videtur, me parenti proloqui mendacium. 	
neque ille credet, neque credibile est forma eximia mulierem, 	210
eam me emisse ancillam matri. {ACAN.} Non taces, stultissime? 	
credet hercle, nam credebat iam mihi. {CHAR.} Metuo miser, 	
ne patrem prehendat, ut sit gesta res, suspicio. 	
hoc quod te rogo responde <quaeso>. {ACAN.} Quaeso quid rogas? 	
{CHAR.} Num esse amicam suspicari visus est? {ACAN.} Non visus est. 	215
quin quicque ut dicebam mihi credebat. {CHAR.} Verum, ut tibi quidem 	
visus est. {ACAN.} Non, sed credebat. {CHAR.} Vae mihi misero, nullus sum. 	
sed quid ego hic in lamentando pereo, ad navem non eo? 	
sequere. {ACAN.} Si istac ibis, commodum obviam venies patri; 	
postea aspiciet te timidum esse atque exanimatum: ilico 	220
retinebit, rogitabit unde illam emeris, quanti emeris: 	
timidum temptabit te. {CHAR.} Hac ibo potius. iam censes patrem 	
abiisse a portu? {ACAN.} Quin ea ego huc praecucurri gratia, 	
ne te opprimeret imprudentem atque electaret. {CHAR.} Optime.— 	
	%II.i 	
{DEMIPHO} Miris modis di ludos faciunt hominibus 	225
mirisque exemplis somnia in somnis danunt. 	
velut ego nocte hac quae praeteriit proxuma 	
in somnis egi satis et fui homo exercitus. 	
mercari visus mihi sum formosam capram; 	
ei ne noceret quam domi ante habui capram 	230
neu discordarent, si ambae in uno essent loco, 	
posterius quam mercatus fueram, visus sum 	
in custodelam simiae concredere. 	
ea simia adeo post haud multo ad me venit, 	
male mihi precatur et facit convicium: 	235
ait sése illius opera atque adventu caprae 	
flagitium et damnum fecisse haud mediocriter; 	
dicit capram, quam dederam servandam sibi, 	
suaé uxoris dotem ambedisse oppido. 	
mi illud videri mirum, ut una illaec capra 	240
uxoris simiai dotem ambederit. 	
instare factum simia, atque hoc denique 	
respondet, ni properem illam ab sese abducere, 	
ad me domum intro ad uxórem ducturum meam. 	
atque oppido hercle bene velle illi visus sum, 	245
ast non habere cui commendarem capram; 	
quo magis quid facerem cura cruciabar miser. 	
interea ad me haedus visust adgredirier, 	
infit mihi praedicare, sese ab simia 	
capram abduxisse, et coepit inridere me; 	250
ego énim lugere atque abductam illam aegre pati. 	
hoc quam ad rem credam pertinere somnium, 	
nequeo invenire; nisi capram illam suspicor 	
iam me invenisse quae sit aut quid voluerit. 	
ad portum hinc abii mane cum luci simul; 	255
postquam id quod volui transegi, atque ego conspicor 	
navem ex Rhodo quast héri advectus filius; 	
conlibitumst illuc mihi nescio qui visere: 	
inscendo in lembum átque ad navem devehor. 	
atque égo illi aspicio forma eximia mulierem, 	260
filius quam advexit meus matri ancillam suae. 	
quam ego postquam aspexi, non ita amo ut sani solent 	
homines, sed eodem pacto ut insani solent. 	
amavi hercle equidem ego olim in adulescentia, 	
verum ad hoc exemplum numquam, ut nunc insanio. 	265
unum quidem hercle iam scio, periisse me; 	
vosmet videte ceterum quanti siem. 	
nunc hoc profecto sic est: haec illast capra; 	
verum hercle simia illa atque haedus mihi malum 	
adportant, atque eos esse quos dicam hau scio. 	270
sed conticiscam, nam eccum it vicinus foras. 	
	%II.ii 	
{LYSIMACHVS} Profecto ego illunc hircum castrari volo, 	272
ruri qui vobis exhibet negotium. 	
{DEM.} Nec omen illud mihi nec auspicium placet. 	
quasi hircum metuo ne uxor me castret mea. 	275
[atque illius haec nunc simiae partis ferat.] 	
{LYS.} I tu hinc ad villam atque istos rastros vilico 	
Pisto ipsi facito coram ut tradas in manum. 	
uxori facito ut nunties, negotium 	
mihi esse in urbe, ne me exspectet; nam mihi 	280
tris hodie litis iudicandas dicito. 	
ei, et hoc memento dicere. {SERVVS} Numquid amplius? 	
{LYS.} Tantumst. {DEM.} Lysimache, salve. {LYS.} Euge, Demipho, 	
salveto. quid agis? quid fit? {DEM.} Quod miserrumus. 	
{LYS.} Di melius faxint. {DEM.} Di hoc quidem faciunt. {LYS.} Quid est? 	285
{DEM.} Dicam, si videam tibi esse óperam aut otium. 	
{LYS.} Quamquam negotiumst, si quid vis, Demipho, 	
non sum occupatus umquam amico operam dare. 	
{DEM.} Benignitatem tuam mi experto praedicas. 	
quid tibi ego aetatis videor? {LYS.} Acherunticus, 	290
senex vetus, decrepitus. {DEM.} Pervorse vides. 	
puer súm, Lysimache, septuennis. {LYS.} Sanun es, 	
qui puerum te esse dicas? {DEM.} Vera praedico. 	
{LYS.} Modo hercle in mentem venit, quid tu diceres: 	
senex quom extemplo est, iam nec sentit nec sapit, 	295
aiunt solere eum rusum repuerascere. 	
{DEM.} Immo bis tanto valeo quam valui prius. 	
{LYS.} Bene hercle factum, et gaudeo. {DEM.} Immo si scias, 	
oculis quoque etiam plus iam video quam prius. 	
{LYS.} Benest. {DEM.} Malae rei dico. {LYS.} Iam istuc non benest. 	300
{DEM.} Sed ausimne ego tibi eloqui fideliter? 	
{LYS.} Audacter. {DEM.} Animum advorte. {LYS.} Fiet sedulo. 	
{DEM.} Hodie ire in ludum occepi litterarium, 	
Lysimache. ternas scio iam. {LYS.} Quid ternas? {DEM.} Amo. 	
{LYS.} Tun capite cano amas, senex nequissime? 	305
{DEM.} Si canum seu istuc rutilum sive atrumst, amo. 	
{LYS.} Ludificas nunc tu me hic, opinor, Demipho. 	
{DEM.} Decide collum stanti, si falsum loquor; 	
vel, ut scias me amare, cape cultrum ac seca 	
digitum vel aurem vel tu nasum vel labrum: 	310
si movero me seu secari sensero, 	
Lysimache, auctór sum ut me amando enices. 	
{LYS.} Si umquam vidistis pictum amatorem, em illic est. 	
nam meo quidem animo vetulus decrepitus senex 	
tantidemst quasi sit signum pictum in pariete. 	315
{DEM.} Nunc tu me, credo, castigare cogitas. 	
{LYS.} Egon té? {DEM.} Nihil est iam quod tu mihi suscenseas: 	
fecere tale ante alii spectati viri. 	
humanum amarest, humanum autem ignoscerest: 	319-320
ne sís me obiurga, hoc non voluntas me impulit. 	321
{LYS.} Quin non obiurgo. {DEM.} At ne deteriorem tamen 	
hoc facto ducas. {LYS.} Egon te? ah, ne di siverint. 	
{D.} Vide sís modo etiam. {L.} Visumst. {D.} Certen? {LYS.} Perdis me. 	
hic homo ex amore insanit. numquid vis? {DEM.} Vale. 	325
{LYS.} Ad portum propero, nam ibi mihi negotium est. 	
{DEM.} Bene ambulato. {LYS.} Bene vale.—{DEM.} Bene sit tibi. 	
quin mihi quoque etiamst ad portum negotium. 	
nunc adeo ibo illuc. séd optume gnatum meum 	
video eccum. opperiar hominem. hoc nunc mihi viso opust, 	330
huic persuadere quo modo potis siem, 	
ut illam vendat neve det matri suae; 	
nam ei dono advexe audivi. sed praecauto opust, 	
ne hic illam me animum adiecisse aliqua sentiat. 	
	%II.iii 	
{CHARINVS} Homó me misérior nullúst aeque, opínor, 	335
neque ádvorsa cuí plura sínt sempitérna; 	
satin quídquid est, quam rem agere óccepi, 	
proprium nequit mihi evenire quod cupio? 	
ita míhi mala res aliqua óbicitur, 	
bonum quaé meum comprimit cónsilium. 	340
míser amicam míhi paravi, ánimi causa, pretio † eripui, 	
ratús clam patrém <me> meúm posse habere: 	
is rescivit et vidit, et perdidit me; 	
neque is cum roget quid loquar cogitatumst, 	
ita animi decem in pectore incerti certant. 	345
nec quid corde nunc consili capere possim 	
scio, tantus cum cura meost error animo, 	
dum servi mei perplacet mihi consilium, 	
dum rursum haud placet nec pater potis videtur 	
induci ut putet matri ancillam emptam esse illam. 	350
nunc si dico ut res est atque illam mihi me 	
emisse indico, quem ad modum existumet me? 	
atque illam abstrahat, trans mare hinc venum asportet; 	
scio saevos quam sit, domo doctus. igitur 	354-355
hócine est amare? arare mavelim, quam sic amare. 	356
iam hínc olim invitum domo extrusit ab se, 	
mercatum ire iussit: ibi hoc malum ego inveni. 	
úbi voluptatem aegritudo vincat, quid ibi inest amoeni? 	
nequíquam abdidi, abscondidi, abstrusam habebam: 	360
muscast meus pater, nil potest clam illum haberi, 	
néc sacrum nec tam profanum quicquam est, quin ibi ilico adsit. 	
nec, qui rebus meis confidam mi ulla spes in corde certast. 	
{DEM.} Quíd illuc est quod solus secum fabulatur filius? 	
sollicitus mihí nescio qua re videtur. {CHAR.} Attatae, 	365
meus patér hic quidem est quem video. ibo, adloquar. quid fit, pater? 	
{DEM.} Vnde incedis, quid festinas, gnate mi? {CHAR.} Recte, pater. 	
{DEM.} Ita volo, sed istúc quid est, tibi quod commutatust color? 	
numquid tibi dolet? {CHAR.} Nescio quid meo animost aegre, pater. 	
poste hac nocte non quievi satis mea ex sententia. 	370
{DEM.} [Per mare ut vectu's, nunc oculi terram mirantur tui. 	
{CH.} Magis opinor—{D.} Id est profecto; verum actutum abscesserit.] 	
ergo edepol palles. si sapias, eas ac decumbas domi. 	
{CHAR.} Otium non est: mandatis rebus praevorti volo. 	
{DEM.} Cras agito, perendie agito. {CHAR.} Saepe ex te audivi, pater: 	375
rei mandatae omnis sapientis primum praevorti decet. 	
{DEM.} Age igitur; nolo advorsari tuam advorsum sententiam. 	
{CHAR.} Salvos sum, siquidem ísti dicto solida et perpetuast fides. 	
{DEM.} Quid illuc est quod ille á me solus se in consilium sevocat? 	
[iam] nón vereor ne illam me amare hic potuerit resciscere; 	380
quippe haud etiam quicquam inepte feci, amantes ut solent. 	
{CHAR.} Res adhuc quidem hercle in tutost, nam hunc nescire sat scio 	
de illa amica; quod si sciret, esset alia oratio. 	
{D.} Quin ego hunc adgredior de illa? {CH.} Quin ego hinc me amolior? 	
eo ego, ut quae mandata amicus amicis tradam. {DEM.} Immo mane; 	385
paucula etiam sciscitare prius volo. {CHAR.} Dic quid velis. 	
{DEM.} Vsquene valuisti? {CHAR.} Perpetuo recte, dum quidem illic fui; 	
verum in portum huc ut sum advectus, nescio qui animus mihi dolet. 	
{DEM.} Nausea edepol factum credo; verum actutum abscesserit. 	
sed quid ais? ecquam tu advexti tuae matri ancillam e Rhodo? 	390
{CHAR.} Advexi. {DEM.} Quid? ea ut videtur mulier? {CH.} Non edepol mala. 	
{DEM.} Vt moratast? {CHAR.} Nullam vidi melius mea sententia. 	
{D.} Mihi quidem edepol visast, quom illam vidi. {CH.} Eho an vidisti, pater? 	
{DEM.} Vidi. verum non ex usu nostrost, neque adeo placet. 	
{CH.} Qui vero? {D.} Quia †non nostra formam habet dignam domo. 	395
nihil opust nobis ancilla nisi quae texat, quae molat, 	
lignum caedat, pensum faciat, aedis verrat, vapulet, 	
quaé habeat cottidianum familiae coctum cibum: 	
horunc illa nihilum quicquam facere poterit. {CHAR.} Admodum. 	
ea causa equidem illam emi, dono quam darem matri meae. 	400
{DEM.} Ne duas, neve te advexisse dixeris. {CHAR.} Di me adiuvant. 	401-402
{DEM.} Labefacto paulatim. verum quod praeterii dicere, 	403
neque illa matrem satis honeste tuam sequi poterit comes, 	
neque sinam. {CHAR.} Qui vero? {DEM.} Quia illa forma matrem familias 	405
flagitium sit si sequatur; quando incedat per vias, 	
contemplent, conspiciant omnes, nutent, nictent, sibilent, 	
vellicent, vocent, molesti sint; occentent ostium: 	
impleantur élegeorum meae fores carbonibus. 	
atque, ut nunc sunt maledicentes homines, uxori meae 	410
mihique obiectent lenocinium facere. nam quid eost opus? 	
{CHAR.} Hercle qui tu recte dicis, et tibí adsentior. 	
sed quid illá nunc fiet? {DEM.} Recte. ego emero matri tuae 	
ancillam viraginem aliquam non malam, forma mala, 	
ut matrem addecet familias, aut Syram aut Aegyptiam: 	415
ea molet, coquet, conficiet pensum, pinsetur flagro, 	
neque propter eam quicquam eveniet nostris foribus flagiti. 	
{CHAR.} Quid si igitur reddatur illi unde empta est? {DEM.} Minime gentium. 	
{CHAR.} Dixit se redhibere, si non placeat. {DEM.} Nihil istoc opust: 	
litigari nolo ego usquam, tuam autem accusari fidem; 	420
multo edepol si quid faciendumst facere damni mavolo, 	
quam opprobramentum aut flagitium muliebre exferri domo. 	
me tibi illam posse opinor luculente vendere. 	
{CHAR.} Dum quidem hercle ne minoris vendas quám ego emi, pater. 	424-425
{DEM.} Tace modo: senex est quidam, qui illam mandavit mihi 	426
ut emerem <aut> ad istanc faciem. {CHAR.} At mihi quidam adulescens, pater, 	
mandavit ad illam faciem, ita ut illaec est, emerem sibi. 	
{DEM.} Viginti minis opinor posse me illam vendere. 	
{CHAR.} At ego si velim, iam dantur septem et viginti minae. 	430
{DEM.} At ego—{CHAR.} Quin ego, inquam—{DEM.} Ah, nescis quid dicturus sum, tace. 	
tris minas accudere etiam possum, ut triginta sient. 	
{CH.} Quo vortisti? {D.} Ad illum qui emit. {CH.} Vbinamst is homo gentium? 	
{DEM.} Eccillum video. iubet quínque me addere etiam nunc minas. 	434-435
{CHAR.} Hercle illunc divi infelicent, quisquis est. {DEM.} Ibidem mihi 	436
etiam nunc adnutat addam sex minas. {CHAR.} Septem mihi. 	
{DEM.} Numquam edepol me vincet hodie. {CHAR.} Commodis poscit, pater. 	
{DEM.} Nequiquam poscit: ego habeo. {CHAR.} At illic pollicitust prior. 	
{DEM.} Nihili facio. {CHAR.} Quinquaginta poscit. {DEM.} Non centum datur. 	440
potine ut ne licitere advorsum <mei> animi sententiam? 	
maximam hercle habebis praedam: ita ille est, quoi emitur, senex; 	
sanus non est ex amore illius. quod posces feres. 	
{CHAR.} Certe edepol adulescens ille, cui ego emo, efflictim perit 	
eius amore. {DEM.} Multo hercle ille magis senex, si tu scias. 	445
{CHAR.} Numquam edepol fuit neque fiet ille senex insanior 	
ex amore quam ille adulescens cui ego do hanc operam, pater. 	
{D.} Quiesce, inquam. istanc rém ego recte videro. {C.} Quid ais? {D.} Quid est? 	
{C.} Non ego illám mancupio accepi. {D.} Sed ille illam accipiet. sine. 	
{CHAR.} Non potes tu lege vendere illam. {DEM.} Ego aliquid videro. 	450
{CHAR.} Post autem communest illa mihi cum álio. qui scio 	
quid sit ei animi, venirene eam velit an non velit? 	
{DEM.} Ego scio velle. {CHAR.} At pol ego esse credo aliquem qui non velit. 	
{D.} Quid id mea refert? {C.} Quia illi suam rem esse aequomst in manu. 	
{D.} Quid ais? {C.} Communis mihi illa est cum illo: is hic nunc non adest. 	455
{DEM.} Prius respondes quam rogo. {CHAR.} Prius tú emis quam vendo, pater. 	
nescio, inquam, velit ille illam necne abalienarier. 	
{DEM.} Quid? illi quoidam qui mandavit tibi si emetur, tum volet, 	
sí ego emo illi qui mandavit, tum ille nolet? nihil agis. 	
numquam edepol quisquam illam habebit potius quam ille quem ego volo. 	460
{C.} Certumnest? {D.} Censen certum esse? quin ad navem iam hinc eo, 	
ibi venibit. {CHAR.} Vin me tecum illo ire? {DEM.} Nolo. {CHAR.} Non places. 	
{DEM.} Meliust te, quae sunt mandatae res tibi, praevortier. 	
{CHAR.} Tu prohibes. {DEM.} At me incusato: te fecisse sedulo. 	
ad portum ne bitas, dico iam tibi. {CHAR.} Auscultabitur. 	465
{DEM.} Ibo ad portum. ne hic resciscat, cauto opust: non ipse emam, 	
sed Lysimacho amico mandabo. is se ad portum dixerat 	
ire dudum. me moror quom hic asto.—{CHAR.} Nullus sum, occidi. 	
	%II.iv 	
{CHAR.} Pentheum diripuisse aiunt Bacchas: nugas maximas 	469
fuisse credo, praeut quo pacto égo divorsus distrahor. 	470
cur ego vivo? cur non morior? quid mihist in vita boni? 	
certumst, ibo ad medicum atque ibi me toxico morti dabo, 	
quando id mi adimitur, qua causa vitam cupio vivere. 	
{EVTYCHVS} Mane, mane obsecro, Charine. {CHAR.} Quis me revocat? {EVT.} Eutychus, 	
tuos amicus et sodalis, simul vicinus proxumus. 	475
{CHAR.} Non tu scis, quantum malarum rerum sustineam. {EVT.} Scio; 	
omnia ego istaec auscultavi ab ostio, omnem rem scio. 	
{C.} Quid id est quod scis? {E.} Tuos pater volt vendere—{C.} Omnem rem tenes. 	
{EVT.} Tuam amicam. {CHAR.} Nimium multum scis. {EVT.} Tuis ingratiis. 	
{CHAR.} Plurimum tu scis. sed qui scis esse amicam illam meam? 	480
{EVT.} Tute heri ipsus mihi narrasti. {CHAR.} Satin ut oblitus fui, 	
tibi me narravisse? {EVT.} Hau mirumst factum. {CHAR.} Te nunc consulo. 	
responde: quo leto censes me ut peream potissimum? 	
{EVT.} Non taces? cave tu istuc dixis. {CHAR.} Quid vis me igitur dicere? 	
{EVT.} Vin patri sublinere pulchre me os tuo? {CHAR.} Sane volo. 	485
{E.} Visne eam ad portum—{C.} Qui potius quam voles? {E.} Atque eximam 	
mulierem pretio? {C.} Qui potius quam auro expendas? {E.} Vnde erit? 	
{CHAR.} Achillem orabo, aurum ut mihi det, Hector qui expensus fuit. 	
{EVT.} Sanun es? {CHAR.} Pol sanus si sim, non te medicum mi expetam. 	
{EVT.} Tanti quanti poscit, vin tanti illam emi? {CHAR.} Auctarium 	490
adicito vel mille nummum plus quam poscet. {EVT.} Iam tace. 	
sed quid ais? unde erit argentum quod des, quom poscet pater? 	
{CHAR.} Invenietur, exquiretur, aliquid fiet; enicas. 	
{EVT.} Iam istuc 'aliquid fiet' metuo. {CHAR.} Quin taces? {EVT.} Muto imperas. 	
{C.} Satin istuc mandatumst? {E.} Potin ut aliud cures? {C.} Non potest. 	495
{EVT.} Bene vale. {CHAR.} Non edepol possum prius quam tu ad me redieris. 	
{E.} Melius sanus sis. {C.} Vale, vince ét me serva. {E.} Ego fecero. 	
domi maneto me. {CHAR.} Ergo actutum face cum praeda recipias.— 	
	%III.i 	
{LYSIMACHVS} Amíce amico operam dedi: vicinus quod rogavit, 	499
hoc emi mercimonium. mea es tu, sequere sane. 	500
ne plora: nimis stulte facis, oculos corrumpis tales. 	
quin tibi quidem quod rideas magis est, quam ut lamentere. 	
{PASICOMPSA} Amabo ecastor, mi senex, eloquere—{LYS.} Exquire quidvis. 	
{PAS.} Cur emeris me. {LYS.} Tene ego? ut quod imperetur facias, 	
item quod tu mihi si imperes, ego faciam. {PAS.} Facere certumst 	505
pro copia et sapientia quae te velle arbitrabor. 	
{LYS.} Laboriosi nil tibi quicquam operis imperabo. 	
{PAS.} Namque edepol equidem, mi senex, non didici baiolare 	
nec pecua ruri pascere nec pueros nutricare. 	
{LYS.} Bona si esse vis, bene erit tibi. {PAS.} Tum pol ego perii misera. 	510
{LYS.} Qui? {PAS.} Quia illim unde huc advecta sum, malis bene esse solitumst. 	
{LYS.} Quasi dicas nullam mulierem bonam esse. {PAS.} Haud equidem dico, 	
nec mos meust ut praedicem quod ego omnis scire credam. 	
{LYS.} Oratio edepol pluris est huius quam quanti haec emptast. 	
rogare hoc unum te volo. {PAS.} Roganti respondebo. 	515
{LYS.} Quid ais tu? quid nomen tibi dicam esse? {PAS.} Pasicompsae. 	
{LYS.} Ex forma nomen inditumst. sed quid ais, Pasicompsa? 	
possin tu, si usus venerit, subtemen tenue nere? 	
{PAS.} Possum. {LYS.} Si tenue scis, scio te uberius posse nere. 	
{PAS.} De lanificio neminem metuo, una aetate quae sit. 	520
{LYS.} Bonam hercle te et frugi arbitror, matura iam † inde aetate 	
quom scis facere officium tuom, mulier. {PAS.} Pol docta didici. 	
operam accusari non sinam meam. {LYS.} Em istaec hercle res est. 	
ovem tibi eccillam dabo, natam annos sexaginta, 	
peculiarem. {PAS.} Mi senex, tam vetulam? {LYS.} Generis graecist; 	525
eam si curabis, perbonast, tondetur nimium scite. 	
{PAS.} Honoris causa quidquid est quod dabitur gratum habebo. 	
{LYS.} Nunc, mulier, ne tu frustra sis, mea non es, ne arbitrere. 	
{PAS.} Dic igitur quaeso, quoia sum? {LYS.} Tuo ero redempta es rursum; 	
ego te redemi, ílle mecum oravit. {PAS.} Animus rediit, 	530
si mecum servatur fides. {LYS.} Bono animo es, liberabit 	
ille te homo: ita edepol deperit, atque hodie primum vidit. 	
{PAS.} Ecastor iam bienniumst, quom mecum rem coëpit. 	
nunc, quando amicum te scio esse illius, indicabo. 	
{LYS.} Quid ais tu? iam bienniumst, quom tecum rém habet? {PAS.} Certo; 	535
et intér nos coniuravimus, ego cum illo et ille mecum: 	
ego cum viro et ílle cum muliere, nisi cum illo aut ille mecum, 	536a
neuter stupri causa caput limaret. {LYS.} Di immortales, 	537
etiam cum uxore non cubet? {PAS.} Amabo, án maritust? 	
neque est neque erit. {LYS.} Nolim quidem. homo hercle periuravit. 	
{PAS.} Nullum adulescentem plus amo. {LYS.} Puer est ille quidem, stulta. 	540
nam illi quidem hau sane diust quom dentes exciderunt. 	
{PAS.} Quid, dentes? {LYS.} Nihil est. sequere sis. hunc me diem unum oravit 	
ut apud me praehiberem locum, ideo quia uxor rurist.— 	
	%III.ii 	
{DEMIPHO} Tandem impetravi ut egomet me corrumperem: 	544
emptast amica clam uxorem et clam filium. 	545
certumst, antiqua recolam et servibo mihi. 	
decurso spatio breve quod vitae relicuomst 	
voluptáte, vino et amore delectavero. 	
nam hanc se bene habere aetatem nimiost aequius. 	
adulescens quom sis, tum quom est sanguis integer, 	550
rei tuae quaerundae convenit operam dare; 	
demum igitur quom sis iam senex, tum in otium 	
te conloces, dum potes ames: id iam lucrumst 	
quod vivis. hoc ut dico, factis persequar. 	
interea tamen huc intro ad me invisam domum: 	555
uxor me exspectat iam dudum esuriens domi; 	
iam iurgio enicabit, si intro rediero. 	
verum hercle postremo, utut est, non ibo tamen, 	
sed hunc vicinum prius conveniam quam domum 	
redeam; ut mihi aedis aliquas conducat volo, 	560
ubi habitet istaec mulier. atque eccum it foras. 	
	%III.iii 	
{LYSIMACHVS} Adducam ego illum iam ad te, si convenero. 	562
{DEM.} Me dicit. {LYS.} Quid ais, Demipho? {DEM.} Est mulier domi? 	
{LYS.} Quid censes? {DEM.} Quid si visam? {LYS.} Quid properas? <mane.> 	
{DEM.} Quid faciam? {LYS.} Quod opust facto facito ut cogites. 	565
{DEM.} Quid cogitem? equidem hercle opus hoc facto existimo, 	
ut illo íntro eam. {LYS.} Itane vero, vervex? intro eas? 	
{DEM.} Quid aliud faciam? {LYS.} Prius hoc ausculta, atque ades: 	
prius etiamst, quod te facere ego aequom censeo. 	
nam nunc si illuc intro ieris, amplecti voles, 	570
confabulari atque osculari. {DEM.} Tu quidem 	
meum animum gestas: scis quid acturus siem. 	
{LYS.} Pervorse facies. {DEM.} Quodne ames—{LYS.} Tanto minus. 	
ieiunitatis plenus, anima foetida, 	
senex hircosus tu osculere mulierem? 	575
utíne adveniens vomitum excutias mulieri? 	
scio pol te amare, quom istaec praemonstras mihi. 	
{DEM.} Quid si igitur unum faciam hoc? si censes, coquom 	
aliquem arripiamus, prandium qui percoquat 	
apud te hic usque ad vesperum. {LYS.} Em istuc censeo. 	580
nunc tu sapienter loquere atque amatorie. 	
{DEM.} Quid stamus? quin ergo imus atque obsonium 	
curamus, pulchre ut simus? {LYS.} Equidem te sequor. 	
atque hercle invenies tu locum illi, si sapis: 	
nullum hercle praeter hunc diem illa apud med erit. 	585
metuo ego uxórem, cras si rure redierit 	
ne illam hic offendat. {DEM.} Res parata est, sequere me.— 	
	%III.iv 	
{CHARINVS} Súmne ego homo miser, qui nusquam bene queo quiescere? 	588
si domi sum, foris est animus, sin foris sum, animus domist. 	
ita mi in pectore atque in corde facit amor incendium: 	590
ni ex oculis lacrumae defendant, iam ardeat credo caput. 	
spem teneo, salutem amisi; redeat an non, nescio: 	
si opprimit pater quod dixit, exsulatum abiit salus; 	
sin sodalis quod promisit fecit, non abiit salus. 	
sed tamen dem si podagrosis pedibus esset Eutychus, 	595
iam a portu rediisse potuit. id illi vitium maxumumst, 	
quod nimis tardus est advorsum mei animi sententiam. 	
sed in est, quem currentem video? ípsus est. ibo obviam. 	
nunc, quod restat, ei disperii: voltus neutiquam huius placet; 	
tristis incédit (pectus ardet, haereo), quassat caput. 	600
Eutyche. {EVTYCHVS} Eu, Charine. {CHAR.} Prius quam recipias anhelitum, 	
uno verbo eloquere: ubi égo sum? hicine an apud mortuos? 	
{EVT.} Neque apud mortuos neque hic es. {CHAR.} Salvos sum, immortalitas 	
mihi data est: hic emit illam, pulchre os sublevit patri. 	
impetrabilior qui vivat nullus est. dice, obsecro: 	605
si neque hic neque Acherunti sum, úbi sum? {EVT.} Nusquam gentium. 	
{CHAR.} Disperii, illaec interemit me modó oratio. 	
{EVT.} Odiosast oratio, cum rém agas longinquom loqui. 	
{CHAR.} Quidquid est, ad capita rerum perveni. {EVT.} Primum omnium: 	
periimus. {CHAR.} Quin tu illud potius nuntias quod nescio? 	610
{EVT.} Mulier alienata est abs te. {CHAR.} Eutyché, capital facis. 	
{EVT.} Qui? {CHAR.} Quia aequalem et sodalem, liberum civem, enicas. 	
{EVT.} Ne di sierint. {CHAR.} Demisisti gladium in iugulum: iam cadam. 	
{EVT.} Quaeso hercle, animum ne desponde. {CHAR.} Nullust quem despondeam. 	
loquere porro aliam malam rem. cui est empta? {EVT.} Nescio. 	615
iam addicta atque abducta erat, quom ad portum venio. {CHAR.} Vae mihi, 	
montis tu quidem mali in me ardentis iam dudum iacis. 	
perge, excrucia, carnufex, quandoquidem occepisti semel. 	
[{EVT.} Non tibi istuc mágis dividiaest, quam mihí hodie fuit. 	
{C.} Dic, quis emit? {E.} Nescio hercle. {C.} Em istúcinest operam dare 	620
bonum sodalem? {EVT.} Quid me facere vis? {CHAR.} Idem quod me vides, 	
ut pereas. quin percontatu's, hominis quae facies foret 	
qui illam emisset: eo si pacto posset indagarier 	
mulier? heu me miserum. {EVT.} Flere omitte, istuc quod nunc agis.] 	
{EVT.} Quid ego feci? {CHAR.} Perdidisti me et fidem mecum tuam. 	625
{EVT.} Di sciunt culpam meam istanc non esse ullam. {CHAR.} Eugepae, 	
deos absentis testis memoras: quí ego istuc credam tibi? 	
{EVT.} Quia tibi in manu est quod credas, ego quod dicam, id mi in manust. 	
{CHAR.} De istac ré argutus es, ut par pari respondeas, 	
ad mandata claudus caecus mutus mancus debilis. 	630
promittebas te os sublinere meo patri: egomet credidi 	
homini docto rem mandare, is lapidi mando maximo. 	
{EVT.} Quid ego facerem? {CHAR.} Quid tu faceres? men rogas? requireres, 	
rogitares quis esset aut unde esset, qua prosapia, 	
civisne esset an peregrinus. {EVT.} Civem esse aibant Atticum. 	635
{CHAR.} Vbi habitaret invenires saltem, si nomen nequis. 	
{EVT.} Nemo aiebat scire. {CHAR.} At saltem hóminis faciem exquireres. 	
{EVT.} Feci. {CHAR.} Qua forma esse aiebant <igitur>? {EVT.} Ego dicam tibi: 	
canum, varum, ventriosum, bucculentum, breviculum, 	
subnigris oculis, oblongis malis, pansam aliquantulum. 	640
{CHAR.} Non hominem mihi, sed thensaurum nescio quem memoras mali. 	
numquid est quod dicas aliud de illo? {EVT.} Tantum, quod sciam. 	
{CHAR.} Edepol ne ille oblongis malis mihi dedit magnum malum. 	
non possum durare, certumst exulatum hinc ire me. 	
sed quam capiam civitatem, cogito, potissimum: 	645
Megares, Eretriam, Corinthum, Chalcidem, Cretam, Cyprum, 	
Sicyonem, Cnidum, Zacynthum, Lesbiam, Boeotiam. 	
{EVT.} Cur istuc coeptas consilium? {CHAR.} Quia enim me adflictat amor. 	
{EVT.} Quid tu ais? quid cum illuc, quo nunc ire paritas, veneris, 	
sí ibi amare forte occipias atque item eius sit inopia, 	650
iam inde porro aufugies, deinde item illinc, sí item evenerit? 	
quis modus tibi exílio tandem eveniet, qui finis fugae? 	
quae patria aut domus tibi stabilis esse poterit? dic mihi. 	
cedo, si hac urbe abis, amorem te hic relicturum putas? 	
si id fore ita sat animo acceptum est, certum id, pro certo si habes, 	655
quanto te satiust rus aliquo abire, ibi esse, ibi vivere 	
adeo dum illius te cupiditas atque amor missum facit? 	
{CHAR.} Iam dixisti? {EVT.} Dixi. {CHAR.} Frustra dixti. hoc mihi certissumumst. 	
eo domum, patrem atque matrem ut meos salutem, postea 	
clam patrem patria hac effugiam, aut aliquid capiam consili.— 	660
{EVT.} Vt corripuit se repente atque abiit. heu misero mihi, 	
si ille abierit, mea factum omnes dicent esse ignavia. 	
certumst praeconum iubere iam quantum est conducier, 	
qui illam investigent, qui inveniant. post ad praetorem ilico 	
ibo, orabo, ut conquaestores det mi in vicis omnibus; 	665
nam mihi nil relicti quicquam áliud iam esse intellego.— 	
	%IV.i 	
{DORIPPA} Quoniam a viro ad me rus advenit nuntius, 	667
rus non iturum, feci ego ingenium meum, 	
reveni, ut illum persequar qui me fugit. 	
sed anum non video consequi nostram Syram. 	670
atque eccam incedit tandem. quin is ocius? 	
{SYRA} nequeo mecastor, tantum hoc onerist quod fero. 	
{DOR.} Quid oneris? {SYR.} Annos octoginta et quattuor; 	
et eodem accedit servitus, sudor, sitis: 	
simul haec quae porto deprimunt. {DOR.} Aliquid cedo 	675
qui hánc vicini nostri áram augeam. 	
da sane hanc virgam lauri. abi tu intro. {SYR.} Eo.— 	
{DOR.} Apollo, quaeso te, ut des pacem propitius, 	
salutem et sanitatem nostrae familiae, 	
meoque ut parcas gnato pace propitius. 	680
{SYRA} Disperii, perii misera, vae miserae mihi. 	
{DOR.} Satin tu sana es, obsecro? quid eiulas? 	
{SYR.} Dorippa, mea Dorippa. {DOR.} Quid clamas, obsecro? 	
{SYR.} Nescio quaest mulier intus hic in aedibus. 	
{DOR.} Quid, mulier? {SYR.} Mulier meretrix. {DOR.} Veron serio? 	685
{SYR.} Nimium scis sapere, ruri quae non manseris. 	
quamvis insipiens poterat persentiscere 	
* * * 	687a
illam esse amicam tui viri bellissumi. 	688
{DOR.} Credo mecastor. {SYR.} Ei hac mecum, ut videas semul 	
tuam Alcumenam paelicem, Iuno mea.— 	690
{DOR.} Ecastor vero istuc eo quantum potest.— 	
	%IV.ii 	
{LYSIMACHVS} Parumne ést malai rei, quod amat Demipho, 	692
ni sumptuosus insuper etiam siet? 	
decem sí vocasset summos ad cenam viros, 	
nimium obsonavit. sed coquos, quasi in mari 	695
solét hortator remiges hortarier, 	
ita hortabatur. egomet conduxi coquom. 	
sed eum demiror non venire, ut iusseram. 	
sed quinam hinc a nobis exit? aperitur foris. 	
	%IV.iii 	
{DORIPPA} Miserior mulier me nec fiet, nec fuit, 	700
tali viro quae nupserim. heu miserae mihi. 	
em quoi te et tua, quae tu habeas, commendes viro, 	
em quoi decem talenta dotis detuli, 	
haec ut viderem, ut ferrem has contumelias. 	
{LYS.} Perii hercle, rure iam rediit uxor mea: 	705
vidisse credo mulierem in aedibus. 	
sed quae loquatur exaudire hinc non queo. 	
accedam propius. {DOR.} Vae miserae mi. {LYS.} Immo mihi. 	
{DOR.} Disperii. {LYS.} Equidem hercle oppido perii miser. 	
vidit. ut te omnes, Demipho, di perduint. 	710
{DOR.} Pol hoc est, ire quod rus meus vir noluit. 	
{LYS.} Quid nunc ego faciam nisi uti ádeam atque adloquar? 	
iubet salvere suos vir uxorem suam. 	
urbani fiunt rustici? {DOR.} Pudicius 	
faciunt, quam ílli qui non fiunt rustici. 	715
{LYS.} Num quid delinquont rustici? {DOR.} Ecastor minus 	
quam urbani, et multo minus mali quaerunt sibi. 	
{LYS.} Quid autem urbani deliquerunt? dic mihi, 	
cupio hercle scire. {DOR.} Sed tu me temptas sciens. 	721
quoia illa mulier intust? {LYS.} Vidistine eam? 	719
{DOR.} Vidi. {LYS.} Quoia ea sit rogitas? {DOR.} Resciscam tamen. 	720
{LYS.} Vin dicam quoiast? illa—illa edepol—vae mihi, 	722
nescio quid dicam. {DOR.} Haeres. {LYS.} Haud vidi magis. 	
{DOR.} Quin dicis? {LYS.} Quin si liceat—{DOR.} Dictum oportuit. 	
{LYS.} Non possum, ita instas; urges quasi pro noxio. 	725
{DOR.} Scio, innóxiu's. {LYS.} Audacter quam vis dicito. 	
{DOR.} Dic igitur. {LYS.} Dicam. {DOR.} At qui dicundum est tamen. 	
{LYS.} Illast—etiam vis nomen dicam? {DOR.} Nihil agis, 	
manufesto teneo in noxia. {LYS.} Qua noxia? 	
ista quidem illa est. {DOR.} Quae illa est? {LYS.} Illa—{DOR.} †Iohia 	730
{LYS.} Iam—si nihil usus esset, iam non dicerem. 	
{DOR.} Non tu scis quae sit illa? {LYS.} Immo iam scio: 	732-735
de istac sum iudex captus. {DOR.} Iudex? iam scio: 	736
nunc tu in consilium istam advocavisti tibi. 	
{LYS.} Immo sic: séquestro mihi datast. {DOR.} Intellego. 	
{LYS.} Nihil hercle istius quicquam est. {DOR.} Numero purigas. 	
{LYS.} Nimium negoti repperi. enim vero haereo. 	740
	%IV.iv 	
{COCVS} Agite ite actutum, nam mi amatori seni 	741
coquendast cena. átque, quom recogito, 	
nobis coquendast, non <quoi con>ducti sumus. 	
nam quí amat quod amat sí habet, id habet pro cibo: 	
videre, amplecti, ósculari, álloqui; 	745
sed nos confido onustos redituros domum. 	
ite hac. sed eccum qui nos conduxit senex. 	
{LYS.} Ecce autem perii, coquos adest. {COC.} Advenimus. 	
{LYS.} Abi. {COC.} Quid, abeam? {LYS.} St, abi. {COC.} Abeam? {LYS.} Abi. 	
{COC.} Non estis cenaturi? {LYS.} Iam saturi sumus. 	750
{COC.} Sed—{LYS.} Intérii. {DOR.} Quid ais tu? etiamne haec illi tibi 	
iusserunt ferri, quos inter iudex datu's? 	
{COC.} Haecin tua est amica, quam dudum mihi 	
te amare dixti, quom obsonabas? {LYS.} Non taces? 	
{COC.} Satis scítum filum mulieris. verum hercle anet. 	755
{LYS.} Abin díerectus? {COC.} Haud malast. {LYS.} At tu malu's. 	
{COC.} Scitam hercle opinor concubinam hanc. {LYS.} Non abis? 	
non ego sum qui te dudum conduxi. {COC.} Quid est? 	
immo hercle tu istic ipsus. {LYS.} Vae misero mihi. 	
{COC.} Nempe uxor rurist tua, quam dudum dixeras 	760
te odisse aeque atque anguis.† {LYS.} Egone istuc dixi tibi? 	
{COC.} Mihi quidem hercle. {LYS.} Ita me amabit Iuppiter, 	
uxor, ut ego illud numquam dixi. {DOR.} Etiam negas? 	
palam istaec fiunt, te me odisse. {LYS.} Quin nego. 	
{COC.} Non, non te odisse aiebat, sed uxorem suam; 	765
et uxórem suam ruri esse aiebat. {LYS.} Haec east. 	
quid mihi molestu's? {COC.} Quia novisse me negas; 	
nisi metuis tu istanc. {LYS.} Sapio, nam mihi unicast. 	
{COC.} Vin me experiri? {LYS.} Nolo. {COC.} Mercedem cedo. 	
{LYS.} Cras petito; dabitur. nunc abi. {DOR.} Heu miserae mihi. 	770
{LYS.} Nunc ego verum illud verbum esse experior vetus: 	
aliquid mali esse propter vicinum malum. 	
{COC.} Cur hic astamus? quin abimus? incommodi 	
si quid tibi evénit, id non est culpa mea. 	
{LYS.} Quin me eradicas miserum. {COC.} Scio iam quid velis: 	775
nempe me hínc abire vis. {LYS.} Volo inquam. {COC.} Abibitur. 	
drachmam dato. {LYS.} Dabitur. {COC.} Dari ergo sis iube. 	
dari pótest interea dum illi ponunt. {LYS.} Quin abis? 	
potine ut molestus ne sis? {COC.} Agite apponite 	
obsonium istuc ante pedes illi seni. 	780
haec vasa aut mox aut cras iubebo abs te peti 	
sequimíni.—{LYS.} Fortasse te illum mirari coquom, 	
quod venit atque haec attulit. dicam quid est. 	
{DOR.} Non miror si quid damni facis aut flagiti. 	
nec pol ego patiar, sic me nuptam tam male 	785
measque in aedis sic scorta obductarier. 	
Syra, i, rogato meum patrem verbis meis, 	
ut veniat ad me iam simul tecum.—{SYR.} Eo.— 	
{LYS.} Nescis negoti quid sit, uxor, obsecro. 	
conceptis verbis iam iusiurandum dabo, 	790
me numquam quicquam cum illa—iamne abiit Syra? 	
perii hercle. ecce autem haec abiit. vae misero mihi. 	
at te, vicine, di deaeque perduint, 	
cum tua amíca cumque amationibus. 	
suspicione implevit me indignissime, 	795
concivit hostis dómi: uxór acerrumast. 	
ibo ad forum atque haec Demiphoni éloquar, 	
me istanc capillo protracturum esse in viam, 	
nisi hinc abducit quo volt ex hisce aedibus. 	
uxor, heus uxor, quamquam tu irata es mihi, 	800
iubeas, si sapias, haec intró auferrier: 	
eadem licebit mox cenare rectius.— 	
	%IV.v 	
{SYRA} Era quo me misit, ad patrem, non est domi: 	803
rus abiisse aibant. nunc domum renuntio. 	
{EVTYCHVS} Defessus sum urbem totam pervenarier: 	805
nihil investigo quicquam de illa muliere. 	
sed mater rure rediit, nam video Syram 	
astare ante aedis. Syra. {SYR.} Quis est qui me vocat? 	
{EVT.} Erus atque alumnus tuos sum. {SYR.} Salve, alumne <mi>. 	
{EVT.} Iam mater rure rediit? responde mihi. 	810
{SYR.} Sua quidem salute ac familiai maxuma. 	
{EVT.} Quid istúc negotist? {SYR.} Tuos pater bellissumus 	
amicam adduxit intro in aedis. {EVT.} Quo modo? 	
{SYR.} Adveniens mater rure eam offendit domi. 	
{EVT.} Pol haud censebam istarum esse operarum patrem. 	815
etiam nunc mulier intust? {SYR.} Etiam. {EVT.} Sequere me.— 	
	%IV.vi 	
{SYR.} Ecastor lege dura vivont mulieres 	817
multoque iniquiore miserae quam viri. 	
nam si vir scortum duxit clam uxorem suam, 	
id si rescivit uxor, impunest viro; 	820
uxor virum si clam domo egressa est foras, 	
viro fit causa, exigitur matrimonio. 	
utinam lex esset eadem quae uxori est viro; 	
nam uxor contenta est, quae bona est, uno viro: 	
qui minus vir una uxore contentus siet? 	825
ecastor faxim, si itidem plectantur viri, 	
si quis clam uxorem duxerit scortum suam, 	
ut illae éxiguntur quae in se culpam commerent, 	
plures viri sint vidui quam nunc mulieres.— 	
	%V.i 	
{CHARINVS} Límen superum ínferumque, salve, simul autem vale: 	830
hunc hodie postremum extollo mea domo patria pedem. 	
usus, fructus, victus, cultus iam mihi harunc aedium 	
interemptust, interfectust, alienatust. occidi. 	
di penates meum parentum, familiai Lar pater, 	
vobis mando, meum parentum rem bene ut tutemini. 	835
ego mihi alios deos penatis persequar, alium Larem, 	
aliam urbem, aliam civitatem: ab Atticis abhorreo; 	
nám ubi mores deteriores increbrescunt in dies, 	
ubi qui amici, qui infideles sint nequeas pernoscere 	
ubique id eripiatur, animo tuo quod placeat maxume, 	840
ibi quidem si regnum detur, non cupita est civitas. 	
	%V.ii 	
{EVTYCHVS} Divom atque hominum quae spectatrix atque era eadem es hominibus, 	842
spem speratam quom obtulisti hanc mihi, tibi grates ago. 	
ecquisnam deus est, qui mea nunc laetus laetitia fuat? 	
domi erát quod quaeritabam: sex sodales repperi, 	845
vitam, amícitiam, civitátem, laetitiam, ludum, iocum; 	
eorum inventu res simitu pessumas pessum dedi, 	
iram, inimicitiam, maerorem, lacrumas, exilium, inopiam 	
[solitudinem, stultitiam, exitium, pertinaciam]. 	
date, di, quaeso conveniundi mi eius celerem copiam. 	850
{CHAR.} Apparatus sum ut videtis: abicio superbiam; 	
egomet mihi comes, calator, equos, agaso, ármiger, 	
egomet sum mihi imperator, idem egomet mihi oboedio, 	
egomet mihi fero quod usust. o Cupido, quantus es. 	
nam tu quemvis confidentem facile tuis factis facis, 	855
eundem ex confidente actutum diffidentem denuo. 	
{EVT.} Cogito quonam égo illum curram quaeritatum. {CHAR.} Certa res 	
me usque quaerere illam, quoquo hínc abductast gentium; 	
neque mihi ulla obsistet amnis nec mons neque adeo mare, 	
nec calor nec frigus metuo neque ventum neque grandinem; 	860
imbrem perpetiar, laborem sufferam, solem, sitim; 	
non concedam neque quiescam úsquam noctu neque dius 	
prius profecto quam aut amicam aut mortem investigavero. 	
{EVT.} Nescio quóia vox ad aures mi advolavit. {CHAR.} Invoco 	
vos, Lares viales, ut me bene tutetis. {EVT.} Iuppiter, 	865
estne illic Charinus? {CHAR.} Cives, bene valete. {EVT.} Ilico 	
sta, Charine. {CHAR.} Qui me revocat? {EVT.} Spes, Salus, Victoria. 	
{CH.} Quid me voltis? {E.} Ire tecum. {CH.} Alium comitem quaerite, 	
non amittunt hi me comites qui tenent. {EVT.} Qui sunt ei? 	
{CHAR.} Cura, miseria, aegritudo, lacrumae, lamentatio. 	870
{EVT.} Repudia istos comites atque hoc respice et revortere. 	
{CHAR.} Siquidem mecum fabulari vis, subsequere. {EVT.} Sta ilico. 	
{CHAR.} Male facis, properantem qui me commorare. sol abit. 	
{EVT.} Si huc item properes ut istuc properas, facias rectius: 	
huc secundus ventus nunc est; cape modo vorsoriam: 	875
hic favonius serenust, istic auster imbricus; 	
hic facit tranquillitatem, iste omnis fluctus conciet. 	
recipe te ad terram, Charine, huc. nonne ex advorso vides, 	
nubis atra imberque <ut> instat? aspice ad sinisteram, 	
caelum ut est splendore plenum atque ut dei is<tuc vorti iubent>? 	880
{CHAR.} Religionem illic <mi> obiecit: recipiam me illuc. {EVT.} Sapis. 	
o Charine, contra pariter fer gradum et confer pedem, 	
porge bracchium. {CHAR.} Prehende. iam tenes? {EVT.} Teneo. {CHAR.} Tene. 	
{EVT.} Quo nunc ibas? {CHAR.} Exulatum. {EVT.} Quid ibi faceres? {CHAR.} Quod miser. 	
{EVT.} Ne pave, restituam iam ego te in gaudio antiquo ut sies. 	885
maxime quod vis audire, id audies, quod gaudeas 	
[sta ilico, amicus aduenio multum beneuolens]. 	
tuam amicam—{CH.} Quid eam? {E.} Vbi sit ego scio. {CH.} Tune, obsecro? 	
{EVT.} Sanam et salvam. {CHAR.} Vbi eam salvam? {EVT.} Ego scio. {CHAR.} Ego me mavelim. 	
{EVT.} Potin ut animo sis tranquillo? {CHAR.} Quid si mi animus fluctuat? 	890
{EVT.} Ego istum in tranquillo quieto tuto sistam: ne time. 	
{CHAR.} Obsecro te, loquere <propere> ubi sit, ubi eam videris. 	
quid taces? dic. enicas me miserum tua reticentia. 	
{EVT.} Non longe hinc abest a nobis. {CHAR.} Quin ergo commostras, si vides?† 	
{EVT.} Non video hercle nunc, sed vidi modo. {CHAR.} Quin égo videam facis? 	895
{EVT.} Faciam. {CHAR.} Longum istuc amantist. {EVT.} Etiam metuis? omnia 	
commonstrabo. amicior mihi nullus vivit atque is est 	
qui illam habet, neque est quoi magis me vélle melius aequóm siet. 	
{CHAR.} Non curo istunc, de illa quaero. {EVT.} De illa ergo ego dico tibi. 	
sane hoc non in mentem venit dudum, ut ubi <sit dicerem>. 	900
{CHAR.} Dic igitur, ubi illa est? {EVT.} In nostris aedibus. {CHAR.} Aedis probas, 	
si tu vera dicis; pulchre aédificatas arbitro. 	
sed qui ego istúc credam? vidistin an de audito nuntias? 	
{E.} Egomet vidi. {CH.} Quis eam adduxit ad vos? {E.} <Vt> inique rogas. 	
quid tua refert, qui cum istac venerit? {CHAR.} Dum istic siet. 	906
vera dicis? {EVT.} Nil, Charine, te quidem quicquam pudet; 	905
est profecto. {CHAR.} Opta ergo ob istunc nuntium quid vis tibi. 	907
{EVT.} Quid si optabo? {CHAR.} Deos orato ut eius faciant copiam. 	
{EVT.} Derides. {CHAR.} Servata res est demum, si illam videro. 	
sed quin ornatum hunc reicio? heus, aliquis actutum huc foras 	910
exite illinc, pallium mi ecferte. {EVT.} Em, nunc tu mihi places. 	
{CHAR.} Optume advenis, pueré, cape chlamydem atque istic sta ilico, 	
ut, si haec non sint vera, inceptum hoc itiner perficere exsequar. 	
{EVT.} Non mihi credis? {CHAR.} Omnia equidem credo quae dicis mihi. 	
sed quin intro ducis me ad eam, ut videam? {EVT.} Paulisper mane. 	915
{CH.} Quid, manebo? {E.} Tempus non est intro eundi. {CH.} Enicas. 	
{EVT.} Non opus est, inquam, nunc intro te ire. {CHAR.} Responde mihi, 	
qua causa? {EVT.} Operae non est. {CHAR.} Cur? {EVT.} Quia non est illi commodum. 	
{CHAR.} Itane? commodum illi non est, quae me amat, quam ego contra amo? 	
omnibus hic ludificatur me modis. ego stultior, 	920
qui isti credam. commoratur. chlamydem sumam denuo. 	
{EVT.} Mane parumper atque haec audi. {CHAR.} Cape sis, puere, hoc pallium. 	
{EVT.} Mater irata est patri vehementer, quia scortum sibi 	
ob oculos adduxerit in aedis, dum ruri ipsa abest: 	
suspicatur illam amicam esse illi. {CHAR.} Sonam sustuli. 	925
{EVT.} Eam rem nunc exquirit intus. {CHAR.} Iam machaerast in manu. 	
{EVT.} Nam si eo ted intro ducam—{CHAR.} Tollo ampullam atque hinc eo. 	
{EVT.} Mane, mane, Charine. {CHAR.} Erras, me decipere haud potes. 	
{EVT.} Neque edepol volo. {CHAR.} Quín tu ergo itiner exsequi meum me sinis? 	
{EVT.} Non sino. {CHAR.} Egomet me moror. tu puere, abi hinc intro ocius. 	930
iam in currum escendi, iam lora ín manus cepi meas. 	
{EVT.} Sanus non es. {CHAR.} Quin, pedes, vos in curriculum conicitis 	
in Cyprum recta, quandoquidem pater mihi exilium parat? 	
{EVT.} Stultus es, noli istuc quaeso dicere. {CHAR.} Certum exsequist, 	
operam ut sumam ad pervestigandum, ubi sit illaec. {EVT.} Quin domist. 	935
{CHAR.} Nam hic quod dixit, id mentitust. {EVT.} Vera dixi equidem tibi. 	
{CHAR.} Iam Cyprum veni. {EVT.} Quin sequere, ut illam videas quam expetis. 	
{CHAR.} Percontatus non inveni. {EVT.} Matris iam iram neglego. 	
{CHAR.} Porro proficiscor quaesitum. nunc perveni Chalcidem; 	
video ibi hospitem Zacyntho, dico quid eo advenerim, 	940
rogito quis eam vexerit, quis habeat si íbi indaudiverit. 	
{EVT.} Quin tu istas omittis nugas ac mecum huc intro ambulas? 	
{CHAR.} Hospes respondit, Zacynthi ficos fieri non malas. 	
{EVT.} Nil mentitust. {CHAR.} Sed de amica se indaudivisse autumat, 	
hic Athenis esse. {EVT.} Calchas iste quidem Zacynthiust. 	945
{CHAR.} Navem conscendo, proficiscor ilico. iam sum domi, 	
iam redii <ex> exilio. salve, mi sodalis Eutyche: 	
ut valuisti? quid parentes mei? valent mater pater? 	
bene vocas, benigne dicis: cras apud te, nunc domi. 	
sic decet, sic fieri oportet. {EVT.} †Eloque ni somnias. 	950
hic homo non sanust. {CHAR.} Medicari amicus quin properas <mihi>? 	
{EVT.} Sequere sis. {CHAR.} Sequor. {EVT.} Clementer quaeso, calces deteris. 	
audin tu? {CHAR.} Iam dudum audivi. {EVT.} Pacem componi volo 	
meo patri cum matre: nam nunc est irata—{CHAR.} I modo. 	
{EVT.} Propter istanc. {CHAR.} I modo. {EVT.} Ergo cura. {CHAR.} Quin tu ergo i modo. 	955
tam propitiam reddam, quam quom propitiast Iuno Iovi.— 	
	%V.iii 	
{DEMIPHO} Quasi tu numquam quicquam adsimile húius facti feceris. 	957
{LYSIMACHVS} Edepol numquam; cavi ne quid facerem. vix vivo miser. 	
nam mea uxor propter illam tota in fermento iacet. 	
{DEM.} At ego expurigationem habebo, ut ne suscenseat. 	960
{LYS.} Sequere me. sed exeuntem filium video meum. 	
	%V.iv 	
{EVTYCHVS} Ad patrem ibo, ut matris iram sibi esse sedatam sciat. 	962
iam redeo. {LYS.} Placet principium. quid agis? quid fit, Eutyche? 	
{EVT.} Optima opportunitate ambo advenistis. {LYS.} Quid rei est? 	
{EVT.} Vxor tíbi placida ét placatast. cette dextras nunciam. 	965
{LYS.} Di me servant. {EVT.} Tibi amicam ésse nullam nuntio. 	
{DEM.} Di te perdant. quid negotist nam, quaeso, istuc? {EVT.} Eloquar. 	
animum advortite igitur ambo. {DEM.} Quin tibi ambo operam damus. 	
{EVT.} Qui bono sunt genere nati, <si> sunt ingenio malo, 	
suapte culpa genere sapiunt, genus ingenio ímprobant. 	970
{DEM.} Verum hic dicit. {LYS.} Tibi ergo dicit. {EVT.} Eo illud est verum magis. 	
nam te istac aetate haud aequom filio fuerat tuo 	
adulescenti amanti amicam eripere emptam argento suo. 	
{DEM.} Quid tu ais? Charini amicast illa? {EVT.} Vt dissimulat malus. 	
{DEM.} Ille quidem illam sese ancillam matri emisse dixerat. 	975
{EVT.} Propterea igitur tu mercatu's, novos amator, vetus puer? 	
{LYS.} Optume hercle, perge <tú>, ego ádsistam hinc altrinsecus. 	
quibus est dictis dignus, usque oneremus ambo. {DEM.} Nullus sum. 	
{LYS.} Filio suo qui innocenti fecit tantam iniuriam. 	
{EVT.} Quem quidem hercle ego, in exilium cum iret, redduxi domum; 	980
nam ibat exulatum. {DEM.} An abiit? {LYS.} Etiam loquere, larua? 	
temperare istac aetate istis decebat artibus. 	
{DEM.} Fateor, deliqui profecto. {EVT.} Etiam loquere, larua? 	
[vacuom esse istac ted aetate hís decebat noxiis.] 	983a
itidem ut tempus anni, aetatem aliam áliud factum condecet; 	984
nam si istuc ius est, senecta aetate scortari senes, 	985
ubi locist res summa nostra publica? {DEM.} Ei, perii miser. 	
{LYS.} Adulescentes rei agendae isti magis solent operam dare. 	
{DEM.} Iam obsecro hercle vobis habete cum porcis, cum fiscina. 	
{EVT.} Redde illi. {DEM.} Sibi habeat, iam ut volt per me sibi habeat licet. 	
{EVT.} Temperi edepol, quoniam ut aliter facias non est copia. 	990
{DEM.} Supplici sibi sumat quid volt ipse ob hanc iniuriam, 	
modo pacem faciatis oro, ut ne mihi iratus siet. 	
si hercle scivissem sive adeo ioculo dixisset mihi, 	
se illam amare, numquam facerem ut illam amanti abducerem. 	
Eutyche, ted oro, sodalis eius es, sérva et subveni: 	995
hunc senem para [me] clientem; memorem dices benefici. 	
{LYS.} Ora ut ignoscat delictis tuis atque adulescentiae. 	
{DEM.} Pergin tu autem? heia, superbe invehere. spero ego mihi quoque 	
tempus tale eventurum, ut tibi gratiam referam parem. 	
{LYS.} Missas iam égo istas artis feci. {DEM.} Et quidem ego dehinc iam. {EVT.} Nihil <agis>: 	1000
consuetudine animus rursus te huc inducet. {DEM.} Obsecro, 	
satis iam ut habeatís. quin loris caedite etiam, si lubet. 	
{LYS.} Recte dicis. sed istuc uxor faciet, quom hoc resciverit. 	
{DEM.} Nihil opust resciscat. {EVT.} Quid istic? non resciscet, ne time. 	
eamus intro, non utibilest hic locus, factis tuis, 	1005
dum memoramus, arbitri ut sint qui praetereant per vias. 	
{DEM.} Hercle qui tu recte dicis: eadem brevior fabula 	
erit. eamus. {EVT.} Hic est intus filius apud nos tuos. 	
{DEM.} Optumest. illac per hortum nos domum transibimus. 	
{LYS.} Eutyche, hanc volo prius rém agi, quam meum intró refero pedem. 	1010
{EVT.} Quid istuc est? {LYS.} Suam quisque homo rem meminit. responde mihi: 	
certon scis non suscensere mihi tuam matrem? {EVT.} Scio. 	
{LYS.} Vide. {EVT.} Mea fide. {LYS.} Satis habeo. sed quaeso hercle, etiam vide. 	
{EVT.} Non mihi credis? {LYS.} Immo credo, sed tamen metuo miser. 	
{DEM.} Eamus intro. {EVT.} Immo dicamus senibus legem censeo, 	1015
prius quam abeámus, qua se lege teneant contentique sint. 	
annos gnatus sexaginta quí erit, si quem scibimus 	
si maritum sive hercle adeo caelibem scortarier, 	
cúm eo nos hac lege agemus: inscitum arbitrabimur, 	
et per nos quidem hercle egebit qui suom prodegerit. 	1020
neu quisquam posthac prohibeto ádulescentem filium 	
quin amet et scortum ducat, quod bono fiat modo; 	
siquis prohibuerit, plus perdet clam <qua>si praehibuerit palam. 	
haec adeó ut ex hac nocte primum lex teneat senes. 	
bene valete; atque, adulescentes, haec si vobis lex placet, 	1025
ob senum hercle industriam vos aequom est clare plaudere. 	

	@Titus Maccius Plautus	Miles Gloriosus	verse
	%MILES GLORIOSVS 	
	%I.i 	
{PYRGOPOLYNICES} Curate ut splendor meo sit clupeo clarior 	1
quam solis radii esse olim quom sudumst solent, 	
ut, ubi usus veniat, contra conserta manu 	
praestringat oculorum aciem in ácie hostibus. 	
nam ego hanc machaeram mihi consolari volo, 	5
ne lamentetur neve animum despondeat, 	
quia se iam pridem feriatam gestitem, 	
quae misera gestit † et fratrem facere ex hostibus. 	
sed ubi Artotrogus hic est? {ARTOTROGVS} Stat propter virum 	
fortem atque fortunatum et forma regia; 	10
tum bellatorem—Mars haud ausit dicere 	
neque aequiperare suas virtutes ad tuas. 	
{PYRG.} Quemne ego servavi in campis Curculioniis, 	
ubi Bumbomachides Clutomistaridysarchides 	
erat imperator summus, Neptuni nepos? 	15
{ART.} Memini. nempe illum dicis cum armis aureis, 	
cuius tú legiones difflavisti spiritu, 	
quasi ventus folia aut paniculum tectorium. 	
{PYRG.} Istuc quidem edepol nihil est. {ART.} Nihil hercle hoc quidemst 	
praeut alia dicam—quae tu numquam feceris. 	20
periuriorem hoc hominem si quis viderit 	
aut gloriarum pleniorem quam illic est, 	
me sibi habeto, ego me mancupio dabo; 	
nisi unum, epityrum estur insanum bene. 	
{PYRG.} Vbi tu es? {ART.} Eccum. edepol vel elephanto in India, 	25
quo pacto ei pugno praefregisti bracchium. 	
{PYRG.} Quid, bracchium? {ART.} Illud dicere volui, femur. 	
{PYRG.} At indíligenter iceram. {ART.} Pol si quidem 	
conisus esses, per corium, per viscera 	
perque os elephanti transmineret bracchium. 	30
{PYRG.} Nolo istaec hic nunc. {ART.} Ne hercle operae pretium quidemst 	
mihi te narrare tuas qui virtutes sciam. 	
venter creat omnis hasce aerumnas: auribus 	
peraurienda sunt, ne dentes dentiant, 	
et adsentandumst quidquid hic mentibitur. 	35
{PYRG.} Quid illúc quod dico? {ART.} Ehem, scío iam quid vis dicere. 	
factum hercle est, memini fieri. {PYRG.} Quid id est? {ART.} Quidquid est. 	
{PYRG.} Habes—{ART.} Tabellas vis rogare? habeo, et stilum. 	
{PYRG.} Facete advortis tuom animum ad animum meum. 	
{ART.} Novisse mores tuos me meditate decet 	40
curamque adhibere, ut praeolat mihi quod tu velis. 	
{PYRG.} Ecquid meministi? {ART.} Memini: centum in Cilicia 	
et quinquaginta, centum in Scytholatronia, 	
triginta Sardos, sexaginta Macedones 	
† sunt homines quos tu occidisti uno die. 	45
{PYRG.} Quanta istaec hominum summast? {ART.} Septem milia. 	
{PYRG.} Tantum esse oportet. recte rationem tenes. 	
{ART.} At nullos habeo scriptos: sic memini tamen. 	
{PYRG.} Edepol memoria es optuma. {ART.} Offae monent. 	
{PYRG.} Dum tale facies quale adhuc, assiduo edes, 	50
communicabo semper te mensa mea. 	
{ART.} Quid ín Cappadocia, ubi tu quingentos simul, 	
ni hebes machaera foret, uno ictu occideras? 	
{PYRG.} At peditastelli quia erant, sivi viverent. 	
{ART.} Quid tibi ego dicam, quód omnes mortales sciunt, 	55
Pyrgopolynicem te unum in terra vivere 	
virtute et forma et factis invictissumum? 	
amant ted omnes mulieres, neque iniuria, 	
qui sis tam pulcher; vel illae quae here pallio 	
me reprehenderunt. {PYRG.} Quid eae dixerunt tibi? 	60
{ART.} Rogitabant: 'hicine Achilles est?' inquit mihi. 	
'immo eius frater' inquam 'est'. ibi illarum altera 	
'ergo mecastor pulcher est' inquit mihi 	
'et liberalis. vide caesaries quam decet. 	
ne illae sunt fortunatae quae cum isto cubant.' 	65
{PYRG.} Itane aibant tandem? {ART.} Quaen me ambae obsecraverint, 	
ut te hodie quasi pompam illa praeterducerem? 	
{PYRG.} Nimiast miseria nimis pulchrum esse hominem. {ART.} Immo itast. 	
molestaé sunt: orant, ambiunt, exobsecrant 	
videre ut liceat, ad sese arcessi iubent, 	70
ut tuo non liceat dare operam negotio. 	
{PYRG.} Videtur tempus esse, ut eamus ad forum, 	
ut in tabellis quos consignavi hic heri 	
latrones, ibus denumerem stipendium. 	
nam rex Seleucus me opere oravit maxumo, 	75
ut sibi latrones cogerem et conscriberem. 	
regi hunc diem mihi operam decretumst dare. 	
{ART.} Age eamus ergo. {PYRG.} Sequimini, satellites.— 	
	%II.i 	
{PALAESTRIO} Mihi ad enarrandum hoc argumentum est comitas, 	79
si ad auscultandum vostra erit benignitas; 	80
qui autem auscultare nolet, exsurgat foras, 	
ut sit ubi sedeat ille qui auscultare volt. 	
nunc qua adsedistis causa in festivo loco, 	
comoediai quam nos acturi sumus 	
et argumentum et nomen vobis eloquar. 	85
Alazon Graece huic nomen est comoediae, 	
id nos Latine gloriosum dicimus. 	
hoc oppidum Ephesust; illest miles meus erus, 	
qui hinc ad forum abiit, gloriosus, impudens, 	
stercoreus, plenus periuri atque adulteri. 	90
ait sése ultro omnis mulieres sectarier: 	
is deridiculost, quaqua incedit, omnibus. 	
itaque hic meretrices, labiis dum ductant eum, 	
maiorem partem videas valgis saviis. 	
nam ego hau diu apud hunc servitutem servio; 	95
id volo vos scire, quo modo ad hunc devenerim 	
in servitutem ab eo cui servivi prius. 	
date operam, nam nunc argumentum exordiar. 	
erat erus Athenis mihi adulescens optumus; 	
is amabat meretricem * * matre Athenis Atticis, 	100
et illa íllum contra; qui est amor cultu optumus. 	
is publice legatus Naupactum fuit 	
magnai rei publicai gratia. 	
interibi hic miles forte Athenas advenit, 	
insinuat sese ad illam amicam eri † 	105
occepit eius matri suppalparier 	
vino, ornamentis opiparisque obsoniis, 	
itaque intimum ibi se miles apud lenam facit. 	
ubi primum evenit militi huic occasio, 	
sublinit os illi lenae, matri mulieris, 	110
quam erus méus amabat; nám is illius filiam 	
conicit in navem miles clam matrem suam, 	
eamque húc invitam mulierem in Ephesum advehit. 	
ubi amicam erilem Athenis avectam scio, 	
ego quantum vivos possum mihi navem paro, 	115
inscendo, ut eam rem Naupactum ad erum nuntiem. 	
ubi sumus provecti in altum, fit quod <di> volunt, 	
capiunt praedones navem illam ubi vectus fui: 	
prius périi quam ad erum veni, quo ire occeperam. 	
ille <quí> me cepit dat me huic dono militi. 	120
hic postquam in aedis me ad se deduxit domum, 	
video illam amicam erilem, Athenis quae fuit. 	
ubi contra aspexit me, oculis mihi signum dedit, 	
ne se appellarem; deinde, postquam occasio est, 	
conqueritur mecum mulier fortunas suas: 	125
ait sése Athenas fugere cupere ex hac domu, 	
sese illum amare meum erum, Athenis qui fuit, 	
neque peius quemquam odisse quam istum militem. 	
ego quoniam inspexi mulieris sententiam, 	
cepi tabellas, consignavi, clanculum 	130
dedi mércatori cuidam, qui ad illum deferat 	
meum erum, qui Athenis fuerat, qui hanc amaverat, 	
ut is huc veniret. is non sprevit nuntium; 	
nam et venit et is in proximo hic devertitur 	
apud suom paternum hóspitem, lepidum senem; 	135
isque illi amanti suo hospiti morem gerit 	
nosque opera consilioque adhortatur, iuvat. 	
itaque ego paravi hic intus magnas machinas, 	
qui amantis una inter se facerem convenas. 	
nam unum conclave, concubinae quod dedit 	140
miles, quo nemo nisi eapse inferret pedem, 	
in eo conclavi égo perfodi parietem, 	
qua commeatus clam esset hinc huc mulieri; 	
et sene sciente hoc feci: is consilium dedit. 	
nam meus conservos est homo haud magni preti, 	145
quem concubinae miles custodem addidit. 	
ei nos facetis fabricis et doctis dolis 	
glaucumam ob oculos obiciemus eumque ita 	
faciemus ut quod viderit ne viderit. 	
et mox ne erretis, haec duarum hodie vicem 	150
<suam> et hinc et illinc mulier feret imaginem, 	
atque eadem erit, verum alia esse adsimulabitur. 	
ita sublinetur os custodi mulieris. 	
sed foris concrepuit hinc a vicino sene; 	
ipse exit: hic illest lepidus quem dixi senex. 	155
	%II.ii 	
{PERIPLECTOMENVS} Ni hércle diffregéritis talos pósthac quemque in tégulis 	156
videritis alienum, ego vostra faciam latera lorea. 	
mi equidem iam arbitri vicini sunt, meae quid fiat domi, 	
ita per impluvium intro spectant. nunc adeo edico omnibus: 	
quemque a milite hoc videritis hominem in nostris tegulis, 	160
extra unum Palaestrionem, huc deturbatote in viam. 	
quod ille gallinam aut columbam se sectari aut simiam 	
dicat, disperiistis ni usque ad mortem male mulcassitis. 	
atque adeo ut ne legi fraudem faciant aleariae, 	
adcuratote ut sine talis domi agitent convivium. 	165
{PAL.} Nescio quid malefactum a nostra hic familiast, quantum audio: 	
ita hic senex talos elidi iussit conservis meis; 	
sed me excepit: nihili facio, quid illis faciat ceteris. 	
adgrediar hominem. {PER.} Estne advorsum hic qui advenit Palaestrio? 	
{PAL.} Quid agis, Periplectomene? {PER.} Hau multos homines, si optandum foret, 	170
nunc videre et convenire quam te mavellem. {PAL.} Quid est? 	
quid tumultuas cum nostra familia? {PER.} Occisi sumus. 	
{PAL.} Quid negotist? {PER.} Res palamst. {PAL.} Quae res palamst? {PER.} De tegulis 	
modo nescio quis inspectavit vestrum familiarium 	
per nostrum impluvium intus ápud nos Philocomasium atque hospitem 	175
osculantis. {PAL.} Quis homo id vidit? {PER.} Tuos conservos. {PAL.} Quis is homost? 	
{PER.} Nescio, ita abripuit repente sese subito. {PAL.} Suspicor 	
me periisse. {PER.} Vbi abit, conclamo: 'heus quid agis tu' inquam 'in tegulis?' 	
ille mihi abiens ita respondit 'se sectari simiam.' 	
{PAL.} Vae mihi misero, quoi pereundumst propter nihili bestiam. 	180
sed Philocomasium hicine etiam nunc est? {PER.} Quom exibam, hic erat. 	
{PAL.} I sis, iube transire huc quantum possit, se ut videant domi 	
familiares, nisi quidem illa nos volt, qui servi sumus, 	
propter amorem suom omnes crucibus contubernales dari. 	
{PER.} Dixi ego istuc; nisi quid aliud vis. {PAL.} Volo. hoc ei dicito: 	185
profecto ut ne quoquam de ingenio degrediatur muliebri 	185a
earumque artem et disciplinam optineat colere. {PER.} Quem ad modum? 	186
{PAL.} Vt eum, qui hic se vidit, verbis vincat, ne is se viderit. 	
siquidem centiens hic visa sit, tamen infitias eat. 	
os habet, linguam, perfidiam, malitiam atque audaciam, 	
confidentiam, confirmitatem, fraudulentiam. 	189a
qui arguat se, eum contra vincat iureiurando suo: 	190
domi habet animum falsiloquom, falsificum, falsiiurium, 	
domi dolos, domi delenifica facta, dómi fallacias. 	
nam mulier holitori numquam supplicat, si quast mala: 	
domi habet hortum et condimenta ad omnis mores maleficos. 	
{PER.} Ego istaec, si erit hic, nuntiabo. sed quid est, Palaestrio, 	195
quod volutas tute tecum in corde? {PAL.} Paulisper tace, 	
dúm ego mihi consilia in animum convoco et dum consulo 	
quid agam, quem dolum doloso contra conservo parem, 	
qui illam hic vidit osculantem, id visum ut ne visum siet. 	
{PER.} Quaere: ego hinc abscessero aps te huc interim. illuc sis vide, 	200
quem ad modum adstitit, severo fronte curans cogitans. 	
pectus digitis pultat, cor credo evocaturust foras; 	
ecce avortit: nixus laevo in femine habet laevam manum, 	
dextera digitis rationem computat, ferit femur 	
dexterum. ita vehementer icit: quod agat aegre suppetit. 	205
concrepuit digitis: laborat; crebro commutat status, 	
eccere autem capite nutat: non placet quod repperit. 	
quidquid est, incoctum non expromet, bene coctum dabit. 	
ecce autem aedificat: columnam mento suffigit suo. 	
apage, non placet profecto mi illaec aedificatio; 	210
nam os columnatum poetae esse indaudivi barbaro, 	
cui bini custodes semper totis horis occubant. 	
euge, euscheme hercle astitit et dulice et comoedice; 	
numquam hodie quiescet prius quam id quod petit perfecerit. 	
habet opinor. age si quid agis, vigila, ne somno stude, 	215
nisi quidem hic agitare mavis varius virgis vigilias. 	
tibi ego dico. an heri maduisti? heus te adloquor, Palaestrio: 	
vigila inquam, expergiscere inquam, lucet hoc inquam. {PAL.} Audio. 	
{PER.} Viden hostis tibi adesse tuoque tergo obsidium? consule, 	
arripe opem auxiliumque ad hanc rem: propere hoc, non placide decet. 	220
anteveni aliqua aut tú aliquosum circumduce exercitum, 	
coge in obsidium perduellis, nostris praesidium para; 	
interclude inimicis commeatum, tibi muni viam 	
qua cibatus commeatusque ad te et legiones tuas 	
tuto possit pervenire: hanc rém age, res subitaria est. 	225
[reperi, comminiscere, cedo calidum consilium cito, 	
quae hic sunt visa ut visa ne sint, facta ut facta ne sient. 	
magnam illic homo rem incipissit, magna munit moenia.] 	
tu unus si recipere hoc ad te dicis, confidentiast 	
nos inimicos profligare posse. {PAL.} Dico et recipio 	230
ad me. {PER.} Et ego impetrare dico id quod petis. {PAL.} At te Iuppiter 	
bene amet. {PER.} Auden participare me quod commentu's? {PAL.} Tace, 	
dum in regionem astutiarum mearum te induco, ut scias 	
iuxta mecum mea consilia. {PER.} Salva sumes indidem. 	
{PAL.} Erus meus elephanti corio circumtentust, non suo, 	235
neque habet plus sapientiai quam lapis. {PER.} Ego istuc scio. 	
{PAL.} Nunc sic rationem incipisso, hánc instituam astutiam, 	
ut Philocomasio huc sororem geminam germanam alteram 	
dicam Athenis advenisse cúm amatore aliquo suo, 	
tam similem, quam <lacte> lactist; ápud <te> eos hic devortier 	240
dicam hospitio. {PER.} Euge euge, lepide, laudo commentum tuom. 	
{PAL.} Vt si illic concriminatus sit advorsum militem 	
meus conservos, eam vidisse hic cum alieno oscularier, 	
eam arguam vidisse apud te contra conservom meum 	
cum suo amatore amplexantem atque osculantem. {PER.} Immo optume. 	245
idem ego dicam, si <ex> me exquiret miles. {PAL.} Sed simillimas 	
dicito esse, et Philocomasio id praecipiendum est ut sciat, 	
ne titubet, si exquiret ex ea miles. {PER.} Nimis doctum dolum. 	
sed si ambas videre in uno miles concilio volet, 	
quid agimus? {PAL.} Facilest: trecentae possunt causae conligi: 	250
'non domist, ábiit ambulatum, dormit, ornatur, lavat, 	
prandet, potat: occupatast, operae non est, non potest', 	
quantum vis prolationum, dum modo hunc prima via 	
inducamus, vera ut esse credat quae mentibimur. 	
{PER.} Placet ut dicis. {PAL.} Intro abi ergo, et si isti est mulier, eam iube 	255
cito domum transire, atque haec ei dice monstra praecipe, 	
ut teneat consilia nostra, quem ad modum exorsi sumus, 	
de gemina sorore. {PER.} Docte tíbi illam perdoctam dabo. 	
numquid aliud? {PAL.} Intro ut abeas. {PER.} Abeo.—{PAL.} Et quidem ego ibo domum 	
atque hominem investigando operam huic dissimulabiliter dabo, 	260
qui fuerit conservos qui hodie sit sectatus simiam. 	
nam ille non pótuit quin sermone suo aliquem familiarium 	
participaverit de amica eri, sese vidisse eam 	
hic in proximo osculantem cum alieno adulescentulo. 	
novi morem: egomet tacere nequeo solus quod scio. 	265
si invenio qui vidit, ad eum vineas pluteosque agam: 	
res paratast, vi pugnandoque hominem caperest certa res. 	
si ita non reperio, ibo odorans quasi canis venaticus, 	
usque donec persecutus volpem ero vestigiis. 	
sed fores crepuerunt nostrae, ego voci moderabor meae; 	270
nam illic est Philocomasio custos meus conservos qui it foras. 	
	%II.iii 	
{SCELEDRVS} Nisi quidem ego hodie ambulavi dormiens in tegulis, 	272
certo edepol scio me vidisse hic proxumae viciniae 	
Philocomasium erilem amicam sibi malam rem quaerere. 	
{PAL.} Hic illam vidit osculantem, quantum hunc audivi loqui. 	275
{SCEL.} Quis hic est? {PAL.} Tuos conservos. quid agis, Sceledre? {SCEL.} Te, Palaestrio, 	
volup est convenisse. {PAL.} Quid iam? aut quid negotist? fac sciam. 	
{SCEL.} Metuo—{PAL.} Quid metuis? {SCEL.} Ne hercle hodie, quantum hic familiariumst, 	
maxumum in malum cruciatumque insuliamus. {PAL.} Tu sali 	
solus, nám ego istam insulturam et desulturam nil moror. 	280
{SCEL.} Nescis tu fortasse, apud nos facinus quod natumst novom. 	
{PAL.} Quod id est facinus? {SCEL.} Impudicum. {PAL.} Tute scias soli tibi, 	
mihi ne dixis, scire nolo. {SCEL.} Non enim fáciam quin scias. 	
simiam hodie sum sectatus nostram in horum tegulis. 	
{PAL.} Edepol, Sceledre, homo sectatu's nihili nequam bestiam. 	285
{SCEL.} Di te perdant. {PAL.} Te istuc aequom—quoniam occepisti, eloqui. 	
{SCEL.} Forte fortuna per impluvium huc despexi in proxumum, 	
atque ego illi áspicio osculantem Philocomasium cum altero 	
nescio quo adulescente. {PAL.} Quod ego, Sceledre, scelus ex te audio? 	
{SCEL.} Profecto vidi. {PAL.} Tutin? {SCEL.} Egomet duobus his oculis meis. 	290
{PAL.} Abi, non verisimile dicis, neque vidisti. {SCEL.} Num tibi 	
lippus videor? {PAL.} Medicum istuc tibi meliust percontarier. 	
verum enim tu ístam, si te di ament, temere hau tollas fabulam: 	
tuis nunc cruribus capitique fraudem capitalem hinc creas. 	
nam tibi iam ut pereas paratum est dupliciter, nisi supprimis 	295
tuom stultiloquium. {SCEL.} Qui vero dupliciter? {PAL.} Dicam tibi. 	
primumdum, si falso insimulas Philocomasium, hoc perieris; 	
iterum, si id verumst, tu ei custos additus <eo> perieris. 	
{SCEL.} Quid fuat me, nescio: haec me vidisse ego certo scio. 	
{PAL.} Pergin, infelix? {SCEL.} Quid tibi vis dicam nisi quod viderim? 	300
quin etiam nunc intus hic in proxumost. {PAL.} Eho an non domist? 	
{SCEL.} Vise, abi intro tute, nam ego mi iam nil credi postulo. 	
{PAL.} Certum est facere.—{SCEL.} Hic te opperiar; eadem illi insidias dabo, 	
quam mox horsum ad stabulum iuuenix recipiat se <a> pabulo. 	
quid ego nunc faciam? custodem me illi miles addidit: 	305
nunc si indicium facio, interii; si taceo, <interii> tamen, 	
si hoc palam fuerit. quid peius muliere aut audacius? 	
dúm ego in tegulis sum, illaec sese ex hospitio edit foras; 	
edepol facinus fecit audax. hocine si miles sciat, 	
credo hercle has sustollat aedis totas atque hunc in crucem. 	310
hercle quidquid est, mussitabo potius quam inteream male; 	
non ego possum quae ipsa sese venditat tutarier. 	
{PAL.} Sceledre, Sceledre, quis homo in terra te alter est audacior? 	
quis magis dís inimicis natus quam tu atque iratis? {SCEL.} Quid est? 	
{PAL.} Iuben tibi oculos exfodiri, quibus id quod nusquam est vides? 	315
{SCEL.} Quid, nusquam? {PAL.} Non ego tuam empsim vitam vitiosa nuce. 	
{SC.} Quid negotist? {PAL.} Quid negoti sit rogas? {SC.} Cur non rogem? 	
{PAL.} Non tu tibi istam praetruncari linguam largiloquam iubes? 	
{SCEL.} Quam ob rem iubeam? {PAL.} Philocomasium eccam domi, quam in proxumo 	
vidisse aibas te osculantem atque amplexantem cum altero. 	320
{SCEL.} Mirumst lolio victitare te tam vili tritico. 	
{PAL.} Quid iam? {SCEL.} Quia luscitiosu's. {PAL.} Verbero, edepol tu quidem 	
caecus, non luscitiosu's. nam illa quidem * domi. 	
{SCEL.} Quid, domi? {PAL.} Domi hercle vero. {SCEL.} Abi, ludis me, Palaestrio. 	
{PA.} Tum mihi sunt manus ínquinatae. {SC.} Qui dum? {PA.} Quia ludo luto. 	325
{SCEL.} Vae capiti tuo. {PAL.} <Tuo> istuc, Sceledre, promitto fore, 	
nisi oculos orationemque aliam commutas tibi. 	
sed fores cóncrepuerunt nostrae. {SCEL.} At ego ilico observo foris; 	
nam nihil est qua hinc huc transire ea possit nisi recto ostio. 	
{PAL.} Quin domi eccam. nescio quae te, Sceledre, scelera suscitant. 	330
{SCEL.} Mihi ego video, mihi ego sapio, <mihi> ego credo plurumum: 	
mé homo nemo deterrebit, quin ea sit in his aedibus. 	
hic obsistam, ne imprudenti huc ea se subrepsit mihi. 	
{PAL.} Meus illic homo est, deturbabo iam ego illum de pugnaculis. 	
vin iam faciam, ut stultividum * fateare? {SCEL.} Age face. 	335
{PAL.} Neque te quicquam sapere corde neque oculis uti? {SCEL.} Volo. 	
{PAL.} Nempe tu istíc ais esse erilem concubinam? {SCEL.} Atque arguo 	
eam me vidisse osculantem hic intus cum alieno viro. 	
{PAL.} Scin tu nullum commeatum hínc esse a nobis? {SCEL.} Scio. 	
{PAL.} Neque solarium neque hortum, nisi per impluvium? {SCEL.} Scio. 	340
{PAL.} Quid nunc? si ea domist, si facio, ut eam exire hinc videas domo, 	
dignun es verberibus multis? {SCEL.} Dignus. {PAL.} Serva istas fores, 	
ne tibi clam se subterducat istinc atque huc transeat. 	
{SCEL.} Consilium est ita facere. {PAL.} Pede ego iam illam huc tibi sistam in viam.— 	
{SCEL.} Agedum ergo face. vólo scire, utrum egon id quod vidi viderim 	345
an illic faciat, quod facturum dicit, ut ea sit domi. 	
nam ego quidem meos oculos habeo nec rogo utendos foris. 	
sed hic illi subparasitatur semper, hic eae proxumust, 	
primus ad cibum vocatur, primo pulmentum datur; 	
nam illic noster est fortasse circiter triennium, 	350
neque cuiquam quam illi in nostra meliust famulo familia. 	
sed ego hoc quod ago, id me agere oportet, hoc observare ostium. 	
sic obsistam. hac quidem pol certo verba mihi numquam dabunt. 	
	%II.iv 	
{PAL.} Praecépta facito ut mémineris. {PHILOCOMASIVM} Totiéns monere mírumst. 	354
{PAL.} At metuo ut satis sis subdola. {PHIL.} Cedo vel decem, edocebo 	355
minime malas ut sint malae, mihi solae quod superfit. 	
{PAL.} Age nunciam insiste in dolos; ego abs te procul recedam. 	
quid ais tu, Sceledre? {SCEL.} Hanc rem gero. habeo auris, loquere quidvis. 	
{PAL.} Credo ego istoc extemplo tibi esse eundum actutum extra portam, 	
dispessis manibus, patibulum quom habebis. {SCEL.} Quamnam ob rem? 	360
{PAL.} Respice dum ad laevam: quis illaec est mulier? {SCEL.} Pro di immortales, 	
eri cóncubinast haec quidem. {PAL.} Mihi quoque pol ita videtur. 	
age nunciam, quando lubet—{SCEL.} Quid agam? {PAL.} Perire propera. 	
{PHIL.} Vbi iste ést bonus sérvos, qui probri me maxumi innocentem 	
falso insimulavit? {PAL.} Em tibi, hic mihi dixit tibi quae dixi. 	365
{PHIL.} Tun me vidisse in proxumo hic, sceleste, ais osculantem? 	
{PAL.} Atque cum álieno adulescentulo dixit. {SCEL.} Dixi hercle vero. 	
{PH.} Tun me vidisti? {S.} Atque his quidem hercle oculis. {PH.} Carebis, credo, 	
qui plus vident quam quod vident. {SCEL.} Numquam hercle deterrebor 	
quin viderim id quod viderim. {PHIL.} Ego stulta et mora multum, 	370
quae cum hoc insano fabuler, quem pol ego capitis perdam. 	
{SCEL.} Noli minitari: scio crucem futuram mihi sepulcrum; 	
ibi meí sunt maiores siti, pater, avos, proavos, abavos. 	
non possunt mihi minaciis tuis hisce oculi exfodiri. 	
sed paucis verbis te volo, Palaestrio. opsecro te, 	375
unde exit haec? {PAL.} Vnde nísi domo? {SCEL.} Domo? {PAL.} Mé viden? {SCEL.} Te video. 	
nimis mírumst facinus, quo modo haec hinc huc transire potuit; 	
nam certo neque solariumst apud nós neque hortus ullus 	
neque fénestra nisi clatrata; nam certe ego te hic intus vidi. 	
{PAL.} Pergin, sceleste, intendere hanc arguere? {PHIL.} Ecastor ergo 	380
mi hau falsum evenit somnium, quod noctu hac somniavi. 	
{PAL.} Quid somniasti? {PHIL.} Ego eloquar. sed amabo advortite animum. 	
hac nocte in somnis mea soror geminast germana visa 	
venisse Athenis in Ephesum cum suo amatore quodam; 	
ei ambo hóspitio huc in proxumum mihi devortisse visi. 	385
{PAL.} Palaestrionis somnium narratur. perge porro. 	
{PHIL.} Ego laeta visa, quia soror venisset, propter eandem 	
suspicionem maximam sum visa sustinere. 	
nam arguere in somnis me meus mihi familiaris visust, 	
me cum alieno adulescentulo, quasi nunc tu, esse osculatam, 	390
quom illa osculata mea soror gemina esset suompte amicum. 	
id me insimulatam perperam falsum esse somniavi. 	
{PAL.} Satin eadem vigilanti expetunt quae in somnis visa memoras? 	
eu hércle praesens somnium. abi intro et comprecare. 	
narrandum ego istuc militi censebo. {PHIL.} Facere certum est, 	395
neque me quidem patiar probri falso impune insimulatam.— 	
{SCEL.} Timeo quid rerum gesserim, ita dorsus totus prurit. 	
{PAL.} Scin te periisse? {SCEL.} Nunc quidem domi certo est. certa res est 	
nunc nostrum observare ostium, ubi ubist. {PAL.} At, Sceledre, quaeso, 	
ut ad id exemplum somnium quam simile somniavit 	400
atque ut tu suspicatus es eam vídisse osculantem. 	
{SCEL.} Nescio quid credam egomet mihi iam, ita quod vidisse credo 	
me id iam non vidisse arbitror. {PAL.} Ne tu hercle sero, opinor, 	
resipisces: si ad erum haec res prius † devenerit, peribis pulchre. 	
{SCEL.} Nunc demum experior, mi ob oculos caliginem opstitisse. 	405
{PAL.} Dudum edepol planum est id quidem, quae hic usque fuerit intus. 	
{SCEL.} Nihil habeo certi quid loquar: non vidi eam, etsi vidi. 	
{PAL.} Ne tu edepol stultitia tua nos paene perdidisti: 	
dum te fidelem facere ero voluisti, absumptu's paene. 	
sed fores vicini proxumi crepuerunt. conticiscam. 	410
	%II.v 	
{PHIL.} Inde ignem in aram, ut Ephesiae Dianae laeta laudes 	411
gratesque agam eique ut Arabico fumificem odore amoene, 	
quom me in locis Neptuniis templisque turbulentis 	
servavit, saevis fluctibus ubi sum adflictata multum. 	
{SCEL.} Palaestrio, o Palaestrio. {PAL.} O Sceledre, Sceledre, quid vis? 	415
{SCEL.} Haec mulier, quae hinc exit modo, estne erilis concubina 	
Philocomasium, an non est ea? {PAL.} Hercle opinor, ea videtur. 	
sed facinus mirum est, quo modo haec hinc huc transire potuit, 	
si quidem east. {SCEL.} An dubium tibi est eam esse hanc? {PAL.} Ea videtur. 	
{SCEL.} Adeamus, appellemus. heus, quid istúc est, Philocomasium? 	420
quid tibi istic in istisce aedibus debetur, quid negotist? 	
quid nunc taces? tecum loquor. {PAL.} Immo edepol tute tecum; 	
nam haec nil respondet. {SCEL.} Te adloquor, viti probrique plena, 	
quae circum vicinos vagas. {PHIL.} Quicum tu fabulare? 	
{SCEL.} Quicum nisi tecum? {PHIL.} Quis tu homo es, aut mecum quid est negoti? 	425
{SCEL.} Mé rogas homo qui sim? {PHIL.} Quin ego hoc rogem quod nesciam? 	
{PAL.} Quis ego sum igitur, si hunc ignoras? {PHIL.} Mihi odiosus, quisquis es, 	
et tu et hic. {SC.} Non nos novisti? {PH.} Neutrum. {SC.} Metuo maxume, 	
{PAL.} Quid metuis? {SCEL.} Enim ne <nos> nosmet perdiderimus uspiam; 	
nam nec te neque me novisse ait haec. {PAL.} Persectari hic volo, 	430
Sceledre, nos nostri an alieni simus, ne dum quispiam 	
nos vicinorum imprudentis aliquis immutaverit. 	
{SCEL.} Certe equidem noster sum. {PAL.} Et pol ego. quaeris tu, mulier, malum. 	
tibi ego dico, heus, Philocomasium. {PHIL.} Quae te intemperiae tenent, 	
qui me perperam perplexo nomine appelles? {PAL.} Eho, 	435
quis igitur vocare? {PHIL.} Diceae nomen est. {SCEL.} Iniuria es, 	
falsum nomen possidere, Philocomasium, postulas; 	
ἄδικος es tu, non δικαία, et meo ero facis iniuriam. 	
{PHIL.} Egone? {SCEL.} Tu<ne>. {PHIL.} Quaé heri Athenis Ephesum adveni vesperi 	
cum meo amatore, adulescente Atheniensi? {PAL.} Dic mihi, 	440
quid hic tibi in Epheso est negoti? {PHIL.} Geminam germanam meam 	
hic sororem esse indaudivi, eam veni quaesitum. {SCEL.} Mala es. 	
{PHIL.} Immo ecastor stulta multum, quae vobiscum fabuler. 	
abeo. {SCEL.} Abire non sinam te. {PHIL.} Mitte. {SCEL.} Manifestaria es. 	
non omitto. {PHIL.} At iam crepabunt mihi manus, malae tibi, 	445
nisi me omittis. {SCEL.} Quid, malum, astas? quin tenes altrinsecus? 	
{PAL.} Nil moror negotiosum mi esse tergum. qui scio 	
an ista non sit Philocomasium átque alia eius similis sit? 	
{PHIL.} Mittis me an non mittis? {SCEL.} Immo vi atque invitam ingratiis, 	
nisi voluntate ibis, rapiam te domum. {PHIL.} Hosticum hoc mihi 	450
domicilium est, Athenis domus est Atticis; ego istam domum 	
neque moror neque vos qui hómines sitis novi neque scio. 	
{SCEL.} Lege agito: te nusquam mittam, nisi das firmatam fidem, 	
te huc, si omisero, intro ituram. {PHIL.} Vi me cogis, quisquis es. 	
do fidem, si omittis, isto me intro ituram quo iubes. 	455
{SC.} Ecce omitto. {PH.} At ego abeo missa.—{SC.} Muliebri fecit fide. 	
{PAL.} Sceledre, manibus amisisti praedam. tám east quam potis 	
nostra erilis concubina. vin tu facere hoc strenue? 	
{S.} Quid faciam? {P.} Ecfer mihi machaeram huc intus. {S.} Quid facies ea? 	
{PAL.} Intro rumpam recta in aedis: quemque hic intus videro 	460
cum Philocomasio osculantem, eum ego óbtruncabo extempulo. 	
{SCEL.} Visanest ea esse? {PAL.} Immo edepol plane east. {SCEL.} Sed quo modo 	
dissimulabat. {PA.} Abi, machaeram huc ecfer. {SC.} Iam faxo hic erit.— 	
{PAL.} Neque eques neque pedes profectost quisquam tanta audacia, 	
qui aeque faciat confidenter quicquam quam mulier facit. 	465
ut utrubique orationem docte divisit suam, 	
ut sublinitur os custodi cauto, conservo meo. 	
nimis beat quod commeatus transtinet trans parietem. 	
{SCEL.} Heus, Palaestrio, machaera nihil opust. {PAL.} Quid iam, aut quid est? 	
{S.} Domi eccam erilem concubinam. {P.} Quid, domi? {S.} In lecto cubat. 	470
{PAL.} Edepol ne tu tibi malam rem repperisti, ut praedicas. 	
{SCEL.} Quid iam? {PAL.} Quia hanc attingere ausu's mulierem hinc ex proxumo. 	
{SCEL.} Magis hercle metuo. {PAL.} Sed numquam quisquam faciet quin soror 	
istaec sit gemina huius: eam pol tu osculantem hic videras. 	
{SCEL.} Id quidem palam est eam esse, ut dicis; quid propius fuit, 	475
quam ut perirem, si elocutus essem ero? {PAL.} Ergo, si sapis, 	
mussitabis: plus oportet scire servom quam loqui. 	
ego abeo a te, ne quid tecum consili commisceam, 	
atque apud hunc ero vicinum; tuae mihi turbae non placent. 	
erus si veniet, si me quaeret, hic ero: hinc me arcessito.— 	480
	%II.vi 	
{SCELEDRVS} Satin abiit ille neque erile negotium 	481
plus curat, quasi non servitutem serviat? 	
certo illa quidem hic nunc intus est in aedibus, 	
nam egomet cubantem eam modo offendi domi. 	
certum est nunc observationi operam dare. 	485
{PERIPLECTOMENVS} non hercle hisce homines me marem, sed feminam 	
vicini rentur esse servi militis: 	
ita me ludificant. meamne hic invitam hospitam, 	
quae heri huc Athenis cum hospite advenit meo, 	
tractatam et ludificatam, ingenuam et liberam? 	490
{SCEL.} Perii hercle, hic ad me recta habet rectam viam. 	
metuo, illaec mihi res ne malo magno fuat, 	
quantum hunc audivi facere verborum senem. 	
{PER.} Accedam ad hominem. tun, Sceledre, hic, scelerum caput, 	
meam ludificavisti hospitam ante aedis modo? 	495
{SCEL.} Vicine, ausculta quaeso. {PER.} Ego auscultem tibi? 	
{SCEL.} Expurigare volo me. {PER.} Tun te expuriges, 	
qui facinus tantum tamque indignum feceris? 	
an quia latrocinamini, arbitramini 	
quidvis licere facere vobis, verbero? 	500
{SCEL.} Licetne? {PER.} At ita me di deaeque omnis ament, 	
nisi mihi supplicium virgeum de te datur 	
longum diutinumque, a mane ad vesperum, 	
quod meas confregisti imbricis et tegulas, 	
ibi dum condignam te sectatu's simiam, 	505
quodque inde inspectavisti meum apud me hospitem 	
amplexum amicam, quom osculabatur, suam, 	
quodque cóncubinam erilem insimulare ausus es 	
probri pudicam meque summi flagiti, 	
tum quod tractavisti hospitam ante aedis meam: 	510
nisi mihi supplicium stimuleum de <te> datur, 	
dedecoris pleniorem erum faciam tuom, 	
quam magno vento plenumst undarum mare. 	
{SCEL.} Ita sum coactus, Periplectomene, ut nesciam 	
utrum me postulare prius * tecum aequom siet; 	515
nisi <si> istaec non est haec neque <haec> istast, mihi 	
me expurigare tibi videtur aequius; 	
sicut etiam nunc nescio quid viderim: 	
itast ista huius similis nostrai tua, 	
siquidem non eadem est. {PER.} Vise ad me intro, iam scies. 	520
{SCEL.} Licetne? {PER.} Quin te iubeo; et placide noscita. 	
{SCEL.} Ita facere certum est.—{PER.} Heus, Philocomasium, cito 	
transcurre curriculo ad nos, ita negotiumst. 	
post, quando exierit Sceledrus a nobis, cito 	
transcurrito ad vos rursum curriculo domum. 	525
nunc pol ego metuo ne quid infuscaverit. 	
si hic non videbit mulierem—aperitur foris. 	
{SCEL.} Pro di immortales, similiorem mulierem 	
magisque eándem, ut pote quae non sit eadem, non reor 	529-530
deos fácere posse. {PER.} Quid nunc? {SCEL.} Commerui malum. 	531
{PER.} Quid igitur? eanest? {SCEL.} Etsi east, non est ea. 	
{PER.} Vidistin istam? {SCEL.} Vidi, et illam et hospitem, 	
complexam atque osculantem. {PER.} Eanest? {SCEL.} Nescio. 	
{PE.} Vin scire plane? {SC.} Cupio. {PE.} Abi intro ad vos domum 	535
continuo, vide sitne istaec vostra intus. {SCEL.} Licet, 	
pulchre admonuisti. iám ego ad te exibo foras.— 	
{PER.} Numquam edepol hominem quemquam ludificarier 	
magis facete vidi et magis miris modis. 	
sed eccum egreditur. {SCEL.} Periplectomene, te opsecro 	540
per deos atque homines perque stultitiam meam 	
perque tua genua—{PER.} Quíd opsecras me? {SCEL.} Inscitiae 	
meae et stultitiae ignoscas. nunc demum scio 	
me fuisse excordem, caecum, incogitabilem. 	
nam Philocomasium eccam intus. {PER.} Quid nunc, furcifer? 	545
vidistin ambas? {SCEL.} Vidi. {PER.} Erum exhibeas volo. 	
{SCEL.} Meruisse equidem me maxumum fateor malum, 	
et tuae fecisse me hospitae aio iniuriam; 	
sed meam esse erilem concubinam censui, 	
cui me custodem erus addidit miles meus. 	550
nam ex uno puteo similior numquam potis 	
aqua aquai sumi quam haec est atque ista hospita. 	
et me despexe ad te per impluvium tuom 	
fateor. {PER.} Quid ni fateare, ego quod viderim? 	
et ibi osculantem meum hospitem cum ista hospita 	555
vidisti? {SCEL.} Vidi (cur negem quod viderim?), 	
sed Philocomasium me vidisse censui. 	
{PER.} Ratun istic me hominem esse omnium minimi preti, 	
si ego me sciente paterer vicino meo 	
eam fieri apud me tam insignite iniuriam? 	560
{SCEL.} Nunc demum a me insipienter factum esse arbitror, 	
cum rem cognosco; at non malitiose tamen 	
feci. {PER.} Immo indigne; nám hominem servom suos 	
domitos habere oportet oculos et manus 	
orationemque. {SCEL.} Egone si post hunc diem 	565
muttivero, etiam quod egomet certo sciam, 	
dato excruciandum me: egomet me dedam tibi; 	
nunc hoc mi ignosce quaeso. {PER.} Vincam animum meum, 	
ne malitiose factum id esse aps te arbitrer. 	
ignoscam tibi istuc. {SCEL.} At tibi di faciant bene. 	570
{PER.} Ne tu hercle, si te di ament, linguam comprimes 	
posthac, etiam illud quod scies nesciveris 	
nec videris quod videris. {SCEL.} Bene me mones, 	
ita facere certum est. sed satine oratu's? {PER.} Abi. 	
{SCEL.} Numquid nunc aliud me vis? {PER.} Ne me noveris. 	575
{SCEL.} Dedit híc mihi verba. quam benigne gratiam 	
fecit, ne iratus esset. scio quam rem gerat: 	
ut miles cum extemplo a foro adveniat domum, 	
domi cómprehendar. una hic et Palaestrio 	
me habent venalem: sensi et iam dudum scio. 	580
numquam hercle ex ista nassa ego hodie escam petam; 	
nam iam aliquo aufugiam et me occultabo aliquot dies, 	
dum haec consilescunt turbae atque irae leniunt. 	
nam uni satis populo impio merui mali.— 	
[verum tamen dé me quidquid est, ibo hinc domum.] 	585
{PER.} Illic hínc abscessit. sat edepol certo scio, 	
occisam saepe sapere plus multo suem: 	
quoin id adimatur ne id quod vidit viderit. 	
nam illius oculi atque aures atque opinio 	
transfugere ad nos. usque adhuc actum est probe; 	590
nimium festivam mulier operam praehibuit. 	
redeo in senatum rusum; nam Palaestrio 	
domi nunc apud me est, Sceledrus nunc autemst foris: 	
frequens senatus poterit nunc haberier. 	
ibo intro, ne, dum absum, alter sorti defuat.— 	595
	%III.i 	
{PALAESTRIO} Cóhibete intra limen etiam vos parumper, Pleusicles, 	596
sinite me prius pérspectare, ne uspiam insidiae sient 	
concilium quod habere volumus. nam ópus est nunc tuto loco, 	
unde inimicus ne quis nostri spolia capiat consili. 	
nam bene consultum inconsultum est, si id inimicis usuist, 	600
neque potest quin, si id inimicis usuist, obsit tibi; 	
[nam bene <consultum> consilium surripitur saepissime, 	
si minus cúm cura aut cautella locus loquendi lectus est.] 	
quippe qui, si rescivere inimici consilium tuom, 	
tuopte tibi consilio occludunt linguam et constringunt manus, 	605
atque eadem quae illis voluisti facere, illi faciunt tibi. 	
sed speculabor, ne quis aut hinc aut ab laeva aut dextera 	
nostro consilio venator adsit cum auritis plagis. 	
sterilis hinc prospectus usque ad ultumam est plateam probe. 	
evocabo. heus Periplectomene et Pleusicles, progredimini. 	610
{PERIPLECTOMENVS} Ecce nos tibi oboedientes. {PAL.} Facilest imperium in bonis. 	
sed volo scíre: eodem consilio, quód intus meditati sumus, 	
gerimus rem? {PER.} Magis nón potest esse ad rem utibile. {PAL.} Immo * 	
quid tibi, Pleusicles? {PLEVSICLES} Quodne vóbis placeat, displiceat mihi? 	
quis homo sit magis meus quam tu es? {PAL.} Loquere lepide et commode. 	615
{PER.} Pol ita decet hunc facere. {PL.} At hoc me facinus miserum macerat 	
meumque cor corpusque cruciat. {PER.} Quid id est quod cruciat? cedo. 	
{PLEVS.} Me tibi istúc aetatis homini facinora puerilia 	
obicere, neque te decora neque tuis virtutibus; 	
ea te expetere ex opibus summis mei honoris gratia 	620
mihique amanti ire opitulatum atque ea te facere facinora, 	
quae istaec aetas fugere facta magis quam sectari solet: 	
eam pudet me tíbi in senecta obicere sollicitudinem. 	
{PAL.} Novo modo tu homo amás, siquidem te quicquam quod faxis pudet; 	
nihil amas, umbra es amantis magis quam amator, Pleusicles. 	625
{PLEVS.} Hancine aetatem exercere <mei> me amoris gratia? 	
{PER.} Quid ais tu? itane tibi ego videor oppido Acherunticus? 	
tam capularis, tamine tibi diu videor vitam vivere? 	
nam équidem haud sum natus annos praeter quinquaginta et quattuor, 	
clare oculis video, pernix sum manibus, pedibus mobilis. 	630
{PAL.} Si albicapillus hic, videtur neutiquam ab ingenio senex. 	
inest in hoc emussitata sua sibi ingenua indoles. 	
{PLEVS.} Pol id quidem éxperior ita esse ut praedicas, Palaestrio; 	
nam benignitas quidem huius oppido adulescentula est. 	
{PER.} Immo, hospes, magis cúm periclum facies, magis nosces meam 	635
comitatem erga te amantem. {PLEVS.} Quid opus nota noscere? 	
{PER.} Vt apud <te> exemplum experiundi hábeas, ne quaeras foris; 	
nam nisi qui ipse amavit, aegre amantis ingenium inspicit: 	
et ego amoris aliquantum habeo umorisque etiam in corpore, 	639-640
neque dum exarui ex amoenis rebus et voluptariis. 	641
vel cavillator facetus vel conviva commodus 	
item eró, neque ego oblocutor sum alteri in convivio: 	
incommoditate abstinere me apud convivas commodo 	
commemini et meae orationis iustam partem persequi 	645
et meam partem itidem tacere, quom aliena est oratio; 	
minime sputator, screator sum, itidem minime mucidus: 	
post Ephesi sum natus, non enim in Apulis; non sum Animulas. 	
{PAL.} O lepidum senem, in se si quas memorat virtutis habet, 	
atque equidem plane educatum in nutricatu Venerio. 	650
{PER.} Plus dabo quam praedicabo ex me venustatis tibi. 	
neque ego úmquam alienum scortum subigito in convivio, 	
neque praeripio pulpamentum neque praevorto poculum, 	
neque per vinum umquam ex me exoritur discidium in convivio: 	
si quis ibi est odiosus, abeo domum, sermonem segrego; 	655
Venerem, amorem amoenitatemque accubans exerceo. 	
{PAL.} Tu quidem edepol omnis moris ad venustatem † vacet; 	
cedo tris mi hominis aurichalco contra cum istis moribus. 	
{PLEVS.} At quidem illúc aetatis qui sit non invenies alterum 	
lepidiorem ad omnís res nec qui amicus amico sit magis. 	660
{PER.} Tute me ut fateare faciam esse adulescentem moribus, 	
ita apud omnis comparebo tibi res bene factis frequens. 	
opusne erit tibi advocato tristi, iracundo? ecce me; 	
opusne leni? leniorem dices quam mutum est mare, 	
liquidiusculusque ero quam ventus est favonius. 	665
vel hilarissimum convivam hinc indidem expromam tibi, 	
pel primarium parasitum atque obsonatorem optumum; 	
tum ad saltandum non cinaedus malacus aequest atque ego. 	
{PAL.} Quid ad illas artis optassis, si optio eveniat tibi? 	
{PLEVS.} Huius pro méritis ut referri pariter possit gratia, 	670
tibique, quibus nunc me esse experior summae sollicitudini. 	
at tibi tanto sumptui esse mihi molestumst. {PER.} Morus es. 	
nam in mala uxore atque inimico si quid sumas, sumptus est, 	
in bono hospite atque amico quaestus est quod sumitur 	
et quod in divinis rebus sumptumst, sapienti lucrumst. 	675
deum virtute est te unde hospitio accipiam apud me comiter: 	
es, bibe, animo obsequere mecum atque onera te hilaritudine. 	
liberae sunt aedis, liber sum autem ego: mei volo vivere. 	
nam mihi, deum virtute dicam, propter divitias meas 	
licuit uxorem dotatam genere summo ducere; 	680
sed nolo mi oblatratricem in aedis intro mittere. 	
{PAL.} Cur non vis? nam procreare liberos lepidumst onus. 	
{PER.} Hercle vero liberum esse tete, id multo lepidiust. 	
{PAL.} Tu homo et alteri sapienter potis es consulere et tibi. 	
{PER.} Nam bona uxor suave ductust, si sit usquam gentium 	685
ubi ea possit inveniri; verum egone eam ducam domum, 	
quae mihi numquam hoc dicat 'eme, mi vir, lanam, unde tibi pallium 	
malacum et calidum conficiatur tunicaeque hibernae bonae, 	
ne algeas hac hieme' (hoc numquam verbum ex uxore audias), 	
verum prius quam galli cantent quae me e somno suscitet, 	690
dicat 'da, mi vir, kalendis meam qui matrem munerem, 	
da qui faciam † condiat, dá quod dem quinquatribus 	
praecantrici, coniectrici, hariolae atque haruspicae; 	
flagitiumst, si nil mittetur quae supercilio spicit; 	
tum plicatricem clementer non potest quin munerem; 	695
iam pridem, quia nihil abstulerit, suscenset ceriaria; 	
tum opstetrix expostulavit mecum, parum missum sibi; 	
quid? nutrici non missuru's quicquam, quae vernas alit?' 	
haec atque horum similia alia damna multa mulierum 	
me uxore prohibent, mihi quae huius similes sermones serat. 	700
{PAL.} Di tibi propitii sunt, nam hercle si istam semel amiseris 	
libertatem, haud facile in eundem rusum restitues locum. 	
{PLEVS.} At illa laus est, magno in genere et in divitiis maxumis 	
liberos hominem educare, generi monumentum et sibi. 	
{PER.} Quando habeo multos cognatos, quid opus est mihi liberis? 	705
nunc bene vivo et fortunate atque ut volo atque animo ut lubet. 	
mea bona in morté cognatis didam, inter eos partiam. 	
[ei apud me aderunt, me curabunt, visent quid agam, ecquid velim.] 	
prius quam lucet adsunt, rogitant noctu ut somnum ceperim. 	
[eos pro liberis habebo, qui mihi mittunt munera.] 	710
sacrificant: dant inde partem mihi maiorem quam sibi, 	
abducunt ad exta; me ad se ad prandium, ad cenam vocant; 	
ille misérrumum se retur, minimum qui misit mihi. 	
illi inter se certant donis, egomet mecum mussito: 	
bona mea inhiant, me certatim nutricant et munerant. 	715
{PAL.} Nimis bona ratione nimiumque ad te <te> et tuam vitam habes: 	
et tibi sunt gemini et trigemini, si te bene habes, filii. 	
{PER.} Pol si habuissem, satis cepissem miseriarum e liberis: 	
continuo excruciarer animi: si ei forte fuisset febris, 	719-720
censerem emori; cecidissetve ebrius aut de equo uspiam, 	721
metuerem ne ibi diffregisset crura aut cervices sibi. 	
{PAL.} Huic homini dignum est divitias esse et diu vitam dari, 	
qui et rem servat et se bene habet suisque amicis usui est. 	
{PLEVS.} O lepidum caput. ita me di deaeque ament, aequom fuit 	725
deos paravisse, uno exemplo ne omnes vitam viverent; 	
sicut merci pretium statuit qui est probus agoranomus: 	
quae probast mers, pretium ei statuit, pro virtute ut veneat, 	
quae improbast, pro mercis vitio dominum pretio pauperat, 	
itidem divos dispertisse vitam humanam aequom fuit: 	730
qui lepide ingeniatus esset, vitam ei longinquam darent, 	
qui improbi essent et scelesti, is adimerent animam cito. 	
si hoc paravissent, et homines essent minus multi mali 	
et minus audacter scelesta facerent facta, et postea, 	
quí homines probi essent, esset is annona vilior. 	735
{PER.} Qui deorum consilia culpet, stultus inscitusque sit, 	
quique eos vituperet. nunc istis rebus desisti decet. 	
nunc volo opsonare, ut, hospes, tua te ex virtute et mea 	
meae domi accipiam benigne, lepide et lepidis victibus. 	
{PLEVS.} Nihil me paenitet iam quanto sumptui fuerim tibi; 	740
nam hospes nullus tám in amici hospitium devorti potest, 	
quin, ubi triduom continuom fuerit, iam odiosus siet; 	
verum ubi dies decem continuos sit, east odiorum Ilias: 	
tam etsi dominus non invitus patitur, servi murmurant. 	
{PER.} Serviendae servituti ego servos instruxi mihi, 	745
hospes, non qui mi imperarent quibusve ego essem obnoxius: 	
si illis aegrest mihi quod volup est, meo remigio rem gero, 	
tamen id quod odiost faciundumst cum malo atque ingratiis. 	
nunc, quod occepi, opsonatum pergam. {PLEVS.} Si certumst tibi, 	
commodulum obsona, ne magno sumptu: mihi quidvis sat est. 	750
{PER.} Quin tu istanc orationem hinc veterem atque antiquam amoves? 	
[nam] proletario sermone nunc quidem, hospes, utere; 	
nam ei solent, quando accubuere, ubi cena adpositast, dicere: 	
'quid opus fuit hoc, <hospes>, sumptu tanto nostra gratia? 	
insanivisti hercle, nám idem hoc hominibus sat erat decem.' 	755
quod eorum causa obsonatumst culpant et comedunt tamen. 	
{PAL.} Fit pol íllud ad íllud exemplum. ut docte et perspecte sapit. 	
{PER.} Sed eidem homines numquam dicunt, quamquam adpositumst ampliter: 	
'iube illud demi; tolle hanc patinam; remove pernam, nil moror; 	
aufer illam offam porcinam, probus hic conger frigidus, 	760
remove, abi aufer' neminem eorum haec adseverare audias, 	
sed procellunt se et procumbunt dimidiati, dum appetunt. 	
{PAL.} Bonus bene ut malos descripsit mores. {PER.} Haud centesimam 	
partem dixi atque, otium rei si sit, possum expromere. 	
{PAL.} Igitur id quod agitur, † hic primum praeverti decet. 	765
nunc hoc animum advortite ambo. mihi opus est opera tua, 	
Periplectomene; nám ego inveni lepidam sycophantiam, 	
qui admutiletur miles usque caesariatus atque uti 	
huic amanti ac Philocomasio hanc ecficiamus copiam, 	
ut hic eam abducat habeatque. {PER.} Dari istanc rationem volo. 	770
{PAL.} At ego mi anulum dari istunc tuom volo. {PER.} Quam ad rem usui est? 	
{PAL.} Quando habebo, igitur rationem mearum fabricarum dabo. 	
{PER.} Vtere, accipe. {PAL.} Accipe a me rusum rationem doli, 	
quam institui. {PLEVS.} Perpurigatis damus tibi ambo operam auribus. 	
{PAL.} Erus meus ita magnus moechus mulierum est, ut neminem 	775
fúisse aeque neque futurum credo. {PLEVS.} Credo ego istuc idem. 	
{PAL.} Isque Alexandri praestare praedicat formae suam, 	
itaque omnis se ultro sectari in Epheso memorat mulieres. 	
{PER.} Edepol qui te de isto multi cupiunt † non mentirier, 	
sed ego ita esse ut dicis teneo pulchre. proin, Palaestrio, 	780
quam potis tam verba confer maxime ad compendium. 	
{PAL.} Ecquam tu potes reperire forma lepida mulierem, 	
cui facetiarum cor pectusque sit plenum et doli? 	
{PER.} Ingenuamne an libertinam? {PAL.} Aequi istuc facio, dum modo 	
eam des quae sit quaestuosa, quaé alat corpus corpore, 	785
cuique sapiat pectus; nam cor non potest, quod nulla habet. 	
{PER.} Lautam vis an quae nondum sit lauta? {PAL.} Sic consucidam, 	
quam lepidissimam potis quamque adulescentem maxume. 	
{PER.} Habeo eccillam meam clientam, meretricem adulescentulam. 	
sed quid ea usus est? {PAL.} Vt ad te eam iam deducas domum 	790
itaque eam huc ornatam adducas, ex matronarum modo, 	
capite compto, crinis vittasque habeat, adsimuletque se 	
tuam esse uxorem: ita praecipiundum est. {PLEVS.} Erro quam insistas viam. 	
{PAL.} At scietis. séd ecquae ancillast illi? {PER.} Est prime cata. 	
{PAL.} Ea quoque opus est. ita praecipito mulieri atque ancillulae, 	795
ut simulet se tuam esse uxorem et deperire hunc militem, 	
quasique hunc anulum faveae suae dederit, ea porro mihi, 	
militi ut darem, quasique ego <ei> rei sim interpres. {PER.} Audio; 	
ne me surdum esse arbitrare, si audes. ego recte meis 	
auribus utor * {PAL.} * 	799a
ei dabo, <aps> tua mi uxore dicam delatum et datum, 	800
ut sese ad eum conciliarem; ille eiusmodi est: cupiet miser, 	
qui nisi adulterio studiosus rei nulli aliaest improbus. 	
{PER.} Non potuit reperire, si ipsi Soli quaerendas dares, 	
lepidiores duas ad hanc rem quám ego. hábe animum bonum. 	
{PAL.} Ergo adcura, sed propere opus est. nunc tu ausculta, Pleusicles. 	805
{PLEVS.} Tibi sum oboediens. {PAL.} Hoc facito, miles domum ubi advenerit, 	
memineris ne Philocomasium nomines. {PLEVS.} Quem nominem? 	
{PA.} Diceam. {PL.} Nempe eandem quae dudum constitutast. {PA.} Pax, abi. 	
{PLEVS.} Meminero. sed quid meminisse id refert, <rogo> ego te tamen. 	
{PAL.} Ego enim dicam tum quando usus poscet; interea tace, 	810
ut nunc etiam hic agat ac tu tum partis defendas tuas. 	
{PLEVS.} Ego eo intro igitur.—{PAL.} Et praecepta sobrie ut cures face. 	
	%III.ii 	
quantas res turbo, quantas moveo machinas. 	813
eripiam ego hodie concubinam militi, 	
si centuriati bene sunt maniplares mei. 	815
sed illúm vocabo. heus Sceledre, nisi negotiumst, 	
progredere ante aedis, te vocat Palaestrio. 	
{LVCRIO} Non operaest Sceledro. {PAL.} Quid iam? {LVC.} Sorbet dormiens. 	
{PAL.} Quid, sorbet? {LVC.} Illud, stertit, volui dicere. 	
sed quia consimile est, quom stertas, quasi sorbeas— 	820
{PAL.} Eho an dórmit Sceledrus intus? {LVC.} Non naso quidem, 	
nam eo mágnum clamat. tetigit calicem clanculum, 	
dum misit nardum in amphoram, cellarius. 	
{PAL.} Eho tu sceleste, qui illi suppromu's, eho— 	824-825
{LVC.} Quid vis? {PAL.} Qui lubitum est illi condormiscere? 	826
{LVC.} Oculis opinor. {PAL.} Non te istuc rogito, scelus. 	
procede huc. periisti iam, nisi verum scio. 	
prompsisti tu illi vinum? {LVC.} Non prompsi. {PAL.} Negas? 	
{LVC.} Nego hercle vero, nam ille me vetuit dicere; 	830
neque equidem heminas octo exprompsi in urceum 	
neque illic calidum éxbibit in prandium. 	
{PAL.} Neque tu bibisti? {LVC.} Di me perdant, si bibi, 	
si bibere potui. {PAL.} Quid iam? {LVC.} Quia enim obsorbui; 	
nam nimis calebat, amburebat gutturem. 	835
{PAL.} Alii ebrii sunt, alii poscam potitant. 	
bono subpromo et promo cellam creditam. 	
{LVCR.} Tu hércle idem fáceres, si tibi esset credita: 	
quoniam aemulari non licet, nunc invides. 	839-840
{PAL.} Eho an umquam prompsit antehac? responde, scelus. 	841
atque ut tu scire possis, <ego> dico tibi: 	
si falsa dices, Lucrio, excruciabere. 	
{LVCR.} Ita vero? ut tu ipse me dixisse delices, 	
post <e> sagina ego eiciar cellaria, 	845
ut tibi, si promptes, alium subpromum pares. 	
{PAL.} Non edepol faciam. age eloquere audacter mihi. 	
{LVCR.} Numquam edepol vidi promere. verum hoc erat: 	
mihi imperabat, ego promebam postea. 	
{PAL.} Hoc illi crebro capite sistebant cadi. 	850
{LVCR.} Non hercle tam istoc valide cassabant cadi; 	
sed in célla erat paulum nimis lóculi lubrici, 	
ibi erat bilibris aula sic propter cados, 	
ea saepe deciens complebatur: vidi eam 	
plenam atque inanem fieri, plenam maxume; 	855
ubi bacchabatur aula, cassabant cadi. 	
{PAL.} Abi, abi íntro iam. vos in cella vinaria 	
bacchanal facitis. iam hercle ego erum ádducam a foro. 	
{LVCR.} Perii, excruciabit mé erus, domum si venerit, 	
quom haec facta scibit, quia sibi non dixerim. 	860
fugiam hercle aliquo atque hoc in diem extollam malum. 	
ne dixeritis, obsecro, huic, vostram fidem. 	
{PAL.} Quo té agis? {LVCR.} Missus sum aliquo: iam huc revenero. 	
{PAL.} Quis misit? {LVCR.} Philocomasium. {PAL.} Abi, actutum redi. 	
{LVCR.} Quaeso tamen tu meam partem, infortunium 	865
si dividetur, me absente accipito tamen.— 	
{PAL.} Modo intellexi quam rem mulier gesserit: 	
quia Sceledrus dormit, hunc subcustodem suom 	
foras áblegavit, dum ab se huc transiret. placet. 	
sed Periplectomenus quam ei mandavi mulierem 	870
nimis lépida forma ducit. di hercle hanc rem adiuvant. 	
quam digne ornata incedit, haud meretricie. 	
lepide hoc succedit sub manus negotium. 	
	%III.iii 	
{PERIPLECTOMENVS} Rem omném tibi, Acroteleútium, tibique úna, Milphidíppa, 	874
domi démonstravi in ordine. hanc fabricam fallaciasque 	875
minus sí tenetis, denuo volo percipiatis plane; 	
satis si íntellegitis, aliud est quod potius fabulemur. 	
{ACROTELEVTIVM} Stultitia atque insipientia mea istaec sit, <mi patrone,> 	
me ire in opus alienum aut ibi meam operam pollicitari, 	
si ea in ópificina nesciam aut mala esse aut fraudulenta. 	880
{PER.} At melius est monerier. {ACR.} Meretricem commoneri, 	
quam sane magni referat, nihil clam est. quin egomet ultro, 	
postquam adbibere auris meae tuae oram orationis, 	
tibi dixi, miles quem ad modum potis sit deasciari. 	
{PER.} At nemo solus satis sapit. nam ego multos saepe vidi 	885
regionem fugere consili prius quam repertam haberent. 	
{ACR.} Si quid faciendum est mulieri male atque malitiose, 	
ea síbi immortalis memoriast meminisse et sempiterna; 	
sin bene quid aut fideliter faciundum eisdem veniat, 	
obliviosae extempulo fiunt, meminisse nequeunt. 	890
{PER.} Ergo istuc metuo, quom venit vobis faciundum utrumque: 	
nam id proderit mihi, militi male quod facietis ambae. 	
{ACR.} Dum nescientes quod bonum faciamus, ne formida. 	
{PER.} Mala mulier mers est. {ACR.} Ne pave, peioribus conveniunt. 	894-895
{PER.} Ita vos decet. consequimini. {PAL.} Cesso égo illis obviam ire? 	896
venire salvom gaudeo, lepide hercle ornatus incedis. 	
{PER.} Bene opportuneque obviam es, Palaestrio. em tibi adsunt 	
quas me iussisti adducere et quo ornatu. {PAL.} eu, noster esto. 	
Palaestrio Acroteleutium salutat. {ACR.} Quis hic amabo est, 	900
qui tam pro nota nominat me? {PER.} Hic noster architectust. 	
{ACR.} Salve, architecte. {PAL.} Salva sis. sed dic mihi, ecquid hic te 	
oneravit praeceptis? {PER.} Probe meditatam utramque duco. 	
{PAL.} Audire cupio, quem ad modum; ne quid peccetis paveo. 	
{PER.} Ad tua praecepta de meo nihil his novom adposivi. 	905
{ACR.} Nempe lúdificari militem tuom erum vis? {PAL.} Exlocuta es. 	
{ACR.} Lepide et sapienter, commode et facete res paratast. 	
{PAL.} Atque huius uxorem volo <te esse> adsimulare. {ACR.} Fiet. 	
{PAL.} Quasi militi animum adieceris, simulare. {ACR.} Sic futurum est. 	
{PAL.} Quasique ea res per me interpretem et tuam ancillam ei curetur. 	910
{ACR.} Bonus vátes poteras esse, nam quae sunt futura dicis. 	
{PAL.} Quasique anulum hunc ancillula tua abs té detulerit ad me, 	
quem ego militi <porro> darem tuis verbis. {ACR.} Vera dicis. 	
{PER.} Quid istís nunc memoratis opust quae commeminere? {ACR.} Meliust. 	
nam, mi patrone, hoc cogitato, ubi probus est architectus, 	915
bene lineatam si semel carinam conlocavit, 	
facile esse navem facere, ubi fundata, constitutast. 	
nunc haec carina satis probe fundata, bene statutast, 	
atque architecto adsunt fabri ad eam rem haud imperiti. 	
si non nos materiarius remoratur, quod opus qui det 	920
(novi indolem nostri ingeni), cito erit parata navis. 	
{PAL.} Nempe tú novisti militem meum erum? {ACR.} Rogare mirumst. 	
populi odium quidni noverim, magnidicum, cincinnatum, 	
moechum unguentatum. {PAL.} Num ille te nam novit? {ACR.} Numquam vidit: 	
qui noverit me quis ego sim? {PAL.} Nimis lépide fabulare; 	925
eo †potiuerim lepidius pol fieri. {ACR.} Potin ut hominem 	
mihi des, quiescas cetera? ni ludificata lepide 	
ero, cúlpam omnem in me imponito. {PAL.} Age igitur intro abite, 	
insistite hoc negotium sapienter. {ACR.} Alia cura. 	
{PAL.} Age, Periplectomene, has nunciam duc intro; ego ad forum illum 	930
conveniam atque illi hunc anulum dabo, atque praedicabo 	
a tua uxore mihi datum esse eamque illum deperire. 	
hanc ad nos, quom extemplo a foro veniemus, mittitote, 	
quasi clanculum ad <eum> missa sit. {PER.} Faciemus. alia cura. 	
{PAL.} Vos modo curate, ego illúm probe iam oneratum huc acciebo.— 	935
{PER.} Bene ambula, bene rem geras. egone hoc si efficiam plane, 	
ut concubinam militis meus hospes habeat hodie 	
atque hinc Athenas avehat, <si> hodie hunc dolum dolamus, 	
quid tibi ego mittam muneris! {ACR.} Datne ab se mulier operam? 	939-940
{PER.} Lepidissume et compsissume. {ACR.} Confido confuturum. 	941
ubi facta erit conlatio nostrarum malitiarum, 	
haud vereor ne nos subdola perfidia pervincamur. 	
{PER.} Abeamus ergo intro, haec uti meditemur cogitate, 	
ut accurate et commode hoc quod agendumst exsequamur, 	945
ne quid, ubi miles venerit, titubetur. {ACR.} Tu morare.— 	
	%IV.i 	
{PYRGOPOLINICES} Vólup est, quod agas, si id procedit lepide at<que ex> sententia; 	947
nam ego hodie ad Seleucum regem misi parasitum meum, 	
ut latrones quos conduxi hinc ad Seleucum duceret, 	
qui eius regnum tutarentur, mihi dum fieret otium 	950
{PALAESTRIO} Quin tu tuam rem cura potius quam Seleuci, quae tibi 	
condicio nova et lúculenta fertur per me interpretem. 	
{PYRG.} Immo omnis res posteriores pono atque operam do tibi. 	
loquere: auris meas profecto dedo in dicionem tuam. 	
{PAL.} Circumspice dum, ne quis nostro hic auceps sermoni siet. 	955
nam hoc negoti clandestino ut agerem mandatumst mihi. 	
{PYRG.} Nemo adest. {PAL.} Hunc arrabonem amoris primum a me accipe. 	
{PYRG.} Quid hic? unde est? {PAL.} A luculenta átque festiva femina, 	
quae te amat tuamque éxpetessit pulcram pulcritudinem; 	
eius nunc mi ánulum ad te ancilla porro ut deferrem dedit. 	960
{PYRG.} Quid ea? ingenuan an festuca facta e serva liberast? 	
{PAL.} Vah, egone ut ad te ab libertina esse auderem internuntius, 	
qui ingenuis satis résponsare nequeas quae cupiunt tui? 	
{PYRG.} Nuptan est an vidua? {PAL.} Et nupta et vidua. {PYRG.} Quo pacto potis 	964-965
nupta et vidua esse eadem? {PAL.} Quia adulescens nuptast cum sene. 	966
{PYRG.} Euge. {PAL.} Lepida et liberali formast. {PYRG.} Cave mendacium. 	
{PAL.} Ad tuam formam illa una dignast. {PYRG.} Hercle pulchram praedicas. 	
sed quis east? {PAL.} Senis huius uxor Periplectomeni ex proxumo; 	
ea demoritur te atque ab illo cupit abire: odit senem. 	970
nunc te orare atque obsecrare iussit, ut eam copiam 	
sibi potestatemque facias. {PYRG.} Cupio hercle equidem, si illa volt. 	
{PAL.} Quae cupit? {PYRG.} Quid illá faciemus concubina, quae domist? 	
{PAL.} Quin tu illam iube abs te abire quo lubet: sicut soror 	
eius huc gémina venit Ephesum et mater, accersuntque eam. 	975
{PYRG.} Eho tu, an venit Ephesum mater eius? {PAL.} Aiunt qui sciunt. 	
{PYRG.} Hercle occasionem lepidam, ut mulierem excludam foras. 	
{PAL.} Immo vin tu lepide facere? {PYRG.} Loquere et consilium cedo. 	
{PAL.} Vin tu illam actutum amovere, a te ut abeat per gratiam? 	
{PYRG.} Cupio. {PAL.} Tum te hoc facere oportet. tibi divitiarum adfatimst: 	980
iube sibi aurum atque ornamenta, quae illi instruxti mulieri, 	
dono habere, auferre * abs te quo lubeat sibi. 	
{PYRG.} Placet ut dicis; sed ne <et> istam amittam et haec mutet fidem 	
vide modo. {PAL.} Vah delicatu's, quae te tamquam oculos amet. 	
{PYRG.} Venus me amat. {PAL.} St tace, aperitur foris, concede huc clanculum. 	985
haec celox illiust, quae hinc egreditur, internuntia, 	
[{PYRG.} Quae haec celox? {PAL.} Ancillula illiust, quae hinc egreditur foras.] 	
quae anulum istunc attulit quem tibi dedi. {PYRG.} Edepol haec quidem 	
bellulast. {PAL.} Pithecium haec est prae illa et spinturnicium. 	
viden tu illam oculis venaturam facere atque aucupium auribus? 	990
	%IV.ii 	
{MILPHIDIPPA} Iam est ante aedis circus ubi sunt ludi faciundi mihi. 	991
dissimulabo, hos quasi non videam néque esse hic etiamdum sciam. 	
{PYRG.} Tace, subauscultemus ecquid de me fiat mentio. 	
{MILPH.} Numquis nam hic própe adest qui rem alienam potius curet quam suam, 	
qui aucupet me quid agam, qui de vesperi vivat suo? 	995
eos nunc homines metuo, mihi ne obsint neve opstent uspiam, 	
domo si bitat, dum huc transbitat, quae huius cupiens corporist, 	
quae ámat hunc hominem nimium lepidum et nimia pulchritudine, 	
militem Pyrgopolynicem. {PYRG.} Satin haec quoque me deperit? 	
meam laudat speciem. edepol huius sermo haud cinerem quaeritat. 	1000
{PAL.} Quo argumento? {PYRG.} Quia enim loquitur laute et minime sordide. 	
{PAL.} Quippini? istaec de te loquitur: nihil attrectat sordidi. 	
{PYRG.} Tum autem illa ipsa est nimium lepida nimisque nitida femina. 	
hercle vero iam adlubescit primulum, Palaestrio. 	
{PAL.} Priusne quam illam oculis tuis <videas>? {PYRG.} Video id quod credo tibi. 	1005
tum haec celocula autem absentem subigit me ut amem. {PAL.} Hercle hanc quidem 	
nil tu amassis; mi haec desponsast: tibi si illa hodie nupserit, 	
ego hanc continuo uxorem ducam. {PYRG.} Quíd ergo hanc dubitas conloqui? 	
{PAL.} Sequere hac me ergo. {PYRG.} Pedisequos tibi sum. {MILPH.} Vtinam, cuius causa foras 	
sum egressa, <eius> conveniundi mihi potestas evenat. 	1010
{PAL.} Erit, ét tibi exoptatum óptinget, bonum habe ánimum, ne formída; 	
homo quidamst qui scit, quód quaeris ubi sít. {MILPH.} Quem ego hic audívi? 	
{PAL.} Sociúm tuorum concíliorum et partícipem consiliorum. 	
{MILPH.} Tum pól ego id quod celo haú celo. {PAL.} Immo et célas et non célas. 	
{MILPH.} Quo argúmento? {PAL.} Infidós celas: ego súm tibi firme fidus. 	1015
{MILPH.} Cedo sígnum, si harunc Báccharum es. {PAL.} Amat múlier quaedam quéndam. 	
{MILPH.} Pol istúc quidem multae. {PAL.} At nón multae de dígito donum míttunt. 	
{MILPH.} Enim cógnovi nunc, fécisti modo mi éx proclivo plánum. 	
sed hic númquis adest? {PAL.} Vel adést vel non. {MILPH.} Cedo té mihi solae sólum. 	
{PAL.} Brevin án longinquo sérmoni? {MILPH.} Tribus vérbis. {PAL.} Iam ad te rédeo. 	1020
{PYRG.} Quid ego? híc astabo tántisper cum hac fórma et factis frústra? 	
{PAL.} Patere átque asta, tibi ego hánc do operam. {PYRG.} Propera, <éxpecta>ndo excrúcior. 	
{PAL.} Pedetémptim (tu hoc scis) tráctari satiúst hasce huius modi mércis. 	
{PYRG.} Age age út tibi maxume cóncinnumst. {PAL.} Nullúmst hoc stolidius sáxum. 	
redeo ád te. quid me vóluisti? {MILPH.} Quo pácto hoc Ilium accédi 	1025
velis, út ferrem abs te consilium. {PAL.} Quasi hunc dépereat—{MILPH.} Teneo ístuc. 	
{PAL.} Conlaúdato formam ét faciem et virtútis commemoráto. 	
{MILPH.} Ad eám rem habeo omnem aciém, tibi uti dudúm iam demonstrávi. 	
{PAL.} Tu cétera cura et cóntempla et de meís venator vérbis. 	
{PYRG.} Aliquám mihi partem hodie óperae des deníque, tandem ades, remelígo. 	1030
{PA.} Adsum, ímpera, si quid vís. {PY.} Quid illaec narrát tibi? {PA.} Lamentári 	
ait íllam, miseram crúciari et lacrimántem se adflictáre, 	
quia tís egeat, quia té careat. ob eám rem huc ad te míssast. 	
{PYRG.} Iube adíre. {PAL.} At scin quid tú facias? facitó fastidi plénum, 	
quasi nón lubeat; me inclámato, quia síc te volgo vólgem. 	1035
{PYRG.} Memini ét praeceptis párebo. {PAL.} Vocon érgo hanc quae te quaérit? 	
{PYRG.} Adeát, si quid volt. {PAL.} Sí quid vis, adi, múlier. {MIL.} Pulcher, sálve. 	
{PYRG.} Meum cógnomentum cómmemoravit. di tíbi dent quaecumque óptes. 	
{MILPH.} Tecum aétatem exigere út liceat—{PYRG.} Nimium óptas. {MILPH.} Non me dico, 	
sed erám meam, quae te démoritur. {PYRG.} Multae aliae ídem istuc cúpiunt, 	1040
quibus cópia non est. {MILPH.} Écastor haud mírum, si te habes cárum, 	
hominém tam pulchrum et praéclarum virtute et forma <et> factis. 	
deus dígnior fuit quisquam hómo qui esset? {PAL.} Non hércle humanust érgo— 	
nam vólturio plus húmani credo ést. {PYRG.} Magnum me fáciam 	
nunc quom íllaec me sic cónlaudat. {PAL.} Viden tu ígnavum, ut sese ínfert? 	1045
quin tu huíc responde, haec íllaec est ab illá quam dudum <dixi>. 	
{PYRG.} Qua ab íllarum? nam ita me óccursant multaé: meminisse haud póssum. 	
{MILPH.} Ab illá quae digitos déspoliat suos ét tuos digitos décorat. 	
nam hunc ánulum áb tui cupienti huic détuli, hic <ad te> pórro. 	
{PYRG.} Quid núnc tibi vis, muliér? memora. {MILPH.} Vt quae té cupit, eam ne spérnas, 	1050
quae pér tuam nunc vitám vivit: sit nécne sit, spes in te úno est. 	
{PYRG.} Quid núnc volt? {MIL.} Te compéllare et complécti et contrectáre. 	
nam nísi tu illi fers súppetias, iam illa ánimum despondébit. 	
age, mí Achilles, fiat quód te oro, serva íllam pulchram púlchre, 	
expróme benignum ex te íngenium, urbícape, occisor régum. 	1055
{PYRG.} Eu hercle ódiosas res. quótiens hoc tibi, vérbero, ego interdíxi, 	
meam né sic volgo póllicitere operám? {PAL.} Audin tu, múlier? 	
dixi hóc tibi dudum, et núnc dico: nisi huic vérri adfertur mérces, 	
non híc suo seminió quemquam porclénam impertitúrust. 	1059-1060
{MILPH.} Dabitúr quantum ipsus pretí poscet. {PAL.} Talentúm Philippi huic opus aúri est; 	1061
minus áb nemine accípiet. {MILPH.} Eu ecastór nimis vilest tándem. 	
{PYRG.} Non míhi avaritia umquam ínnatast: satis hábeo divitiárum, 	
plus mi aúri mille est módiorum Philippí. {PAL.} Praeter thensaúros. 	
tum argénti montes, nón massas habet, Aetna mons non aeque altos. † 	1065
{MILPH.} Eu ecástor hominem périurum. {PAL.} Vt ludó? {MILPH.} Quid ego? ut sublécto? 	
sed amábo, mitte me áctutum. {PAL.} Quin tu huíc respondes áliquid, 	
aut fácturum aut non fácturum? {MILPH.} Quid illám miseram animi excrúcias, 	
quae númquam male de té meritast? {PYRG.} Iube eámpse exire huc ád nos. 	
dic me ómnia quae volt fácturum. {MILPH.} Facis núnc ut <te> facere aéquom, 	1070
quom, quaé te volt, eandém tu vis, {PAL.} Non ínsulsum huic ingénium. 	
{MILPH.} Quomque me óratricem haud sprévisti sistíque exorare éx te. 	
quid est? út ludo? {PAL.} Nequeo hércle equidem risú meo moderari. {MILPH.} * 	
ob eám causam huc abs te ávorti. {PYRG.} Non édepol tu scis, múlier, 	
quantum égo honorem nunc ílli habeo. {MILPH.} Scio, et ístuc illi dícam. 	1075
{PAL.} Contra aúro alii hanc vendére potuit operám. {MIL.} Pol istuc tibi crédo. 	
{PAL.} Meri béllatores gígnuntur, quas híc praegnatis fécit, 	
et púeri annos octíngentos vivónt. {MILPH.} Vae tibi, nugátor. 	
{PYRG.} Quin mílle annorum pérpetuo vivónt, ab saeclo ad saéclum. 	
{PAL.} Eo mínus dixi, ne haec cénseret me advórsum se mentíri. 	1080
{MILPH.} Perií, quot hic ipse annós vivet, cuius fílii tam diu vívont? 	
{PYRG.} Postríduo natus sum égo, mulier, quam Iúppiter ex Ope nátust. 	
{PAL.} Si hic prídie natus forét quam ille est, hic habéret regnum in caélo. 	
{MILPH.} Iam iám sat, amabo, est. sínite abeam, si póssum, viva a vóbis. 	
{PAL.} Quin érgo abis, quando résponsumst? {MILPH.} Ibo átque illam huc addúcam, 	1085
proptér <quam> opera est mihi. númquid vis? {PYRG.} Ne mágis sim pulcher quám sum, 	
ita mé mea forma habet sóllicitum. {PAL.} Quid hic núnc stas? quin abis? {MILPH.} Ábeo. 	
{PAL.} Atque ádeo, audin [tu]? dicíto docte et cordáte, ut cor ei sáliat— 	
Philocómasio dic, si ést istic, domum ut tránseat: hunc hic ésse. 	
{MILPH.} Hic cúm <mea> era est, <hinc> clám nostrum hunc sermónem sublegérunt. 	1090
{PAL.} Lepidé factumst: iam ex sérmone hoc gubernábunt doctius pórro. 	
{MILPH.} Remoráre, abeo.—{PAL.} Neque té remoror neque tángo neque te—táceo. 	
{PYRG.} Iube máturare illam éxire huc. iam istíc rei praevortémur. 	
	%IV.iii 	
{PYRG.} Quid nunc mi es auctor ut faciam, Palaestrio, 	1094
de concubina? nam nullo pacto potest 	1095
prius haec in aedis recipi quam illam amiserim. 	
{PAL.} Quid me consultas quid agas? dixi equidem tibi 	
quo id pacto fieri possit clementissime. 	
aurum atque vestem muliebrem omnem habeat sibi, 	
quae illi instruxisti: sumat, habeat, auferat; 	1100
dicasque tempus maxume esse, ut eat domum: 	
sororem geminam adesse et matrem dicito, 	
quibus cóncomitata recte deveniat domum. 	
{PYRG.} Qui tu scis eas adesse? {PAL.} Quia oculis meis 	
vidi hic sororem esse eius. {PYRG.} Convenitne eam? 	1105
{PAL.} Convenit. {PYRG.} Ecquid fortis visast? {PAL.} Omnia 	
vis optinere. {PYRG.} Vbi matrem esse aiebat soror? 	
{PAL.} Cubare in navi lippam atque oculis turgidis 	
nauclerus dixit, qui illas advexit, mihi. 	
is ad hos nauclerus hospitio devortitur. 	1110
{PYRG.} Quid is? ecquid fortis? {PAL.} Abi sis hinc, nam tu quidem 	
ad equas fuisti scitus admissarius, 	
qui consectare qua maris qua feminas. 	
hoc age nunc. {PYRG.} Istuc quod das consilium mihi, 	
te cum illa verba facere de ista re volo; 	1115
nam cum illa sane congruos sermo tibi. 	
{PAL.} Qui potius quam tute adeas, tuam rem tute agas? 	
dicas uxorem tibi necessum ducere; 	
cognatos persuadere, amicos cogere. 	
{PYRG.} Itan tu censes? {PAL.} Quid ego ní ita censeam? 	1120
{PYRG.} Ibo igitur intro. tu hic ante aedis interim 	
speculare, ut, ubi illaec prodeat, me provoces. 	
{PAL.} Tu modo istuc cura quod agis. {PYRG.} Curatum id quidemst. 	
quin si voluntáte nolet, vi extrudam foras. 	
{PAL.} Istuc cave fáxis; quin potius per gratiam 	1125
bonam abeat abs te. atque illaec quae dixi dato, 	
aurum, ornamenta quae illi instruxisti ferat. 	
{PYRG.} Cupio hercle. {PAL.} Credo te facile impetrassere. 	
sed abi intro. noli stare. {PYRG.} Tibi sum oboediens.— 	
{PAL.} Numquid videtur demutare alio atque uti 	1130
dixi esse vobis dudum hunc moechum militem? 	
nunc ad me ut veniat usust Acroteleutium aut 	
ancillula eius aut Pleusicles. pro Iuppiter, 	
satine ut Commoditas usquequaque me adiuvat? 	
nam quos videre exoptabam me maxume, 	1135
una exeuntis video hínc e proxumo. 	
	%IV.iv 	
{ACROTELEVTIVM} Séquimini, simul círcumspicite, né quis adsit árbiter. 	1137
{MILPHIDIPPA} Neminem pol video, nísi hunc quem volumus conventum. {PAL.} Et ego vos. 	
{MILPH.} Quid agis, noster architecte? {PAL.} Egone architectus? vah. {MILPH.} Quid est? 	
{PAL.} Quia enim non sum dignus prae te, ut figam palum in parietem. 	1140
{ACR.} Heia vero. {PAL.} Nimis facete nimisque facunde malast. 	
ut lepide deruncinavit militem. {MILPH.} At etiam parum. 	
{PAL.} Bono animo es: negotium omne iam succedit sub manus; 	
vos modo porro, ut occepistis, date operam adiutabilem. 	
nam ipse miles concubinam intro abiit oratum suam, 	1145
ab se ut abeat cum sorore et matre Athenas. {PLEVSICLES} Eu, probe. 	
{PAL.} Quin etiam aurum atque ornamenta, quae ipse instruxit, mulieri 	
omnia dat dono, a se ut abeat: ita ego consilium dedi. 	
{PLEVS.} Facile istuc quidemst, si et illa volt et ille autem cupit. 	
{PAL.} Non tu scis, quom ex alto puteo sursum ad summum escenderis, 	1150
maxumum periclum inde esse ab summo ne rusum cadas? 	
nunc haec res apud súmmum puteum geritur: si praesenserit 	
miles, nihil ecferri poterit huius: nunc cum maxume 	
opust dolis: domi esse ad eam rem video silvai satis, 	
mulieres tres, quartus tute es, quintus ego, sextus senex; 	1155
quod apud nos fallaciarum sex situmst, certo scio 	
oppidum quodvis, si detur, posse expugnari dolis. 	
date modo operam. {ACR.} Id nos ad te, si quid velles, venimus. 	
{PAL.} Lepide facitis. nunc hanc tibi ego ímpero provinciam. 	
{ACR.} Impetrabis, imperator, quod ego potero, quod voles. 	1160
{PAL.} Militem lepide, et facete <et> laute ludificarier 	
volo. {ACR.} Voluptatem mecastor mi imperas. {PAL.} Scin quem ad modum? 	
{ACR.} Nempe ut adsimulem me amore istius differri. {PAL.} Tenes. 	
{ACR.} Quasique istius causa amoris ex hoc matrimonio 	
abierim, cupiens istius nuptiarum. {PAL.} Omne ordine. 	1165
nisi modo unum hoc: hasce esse aedis dicas dotalis tuas, 	
hinc senem aps te abiisse, postquam feceris divortium: 	
ne ille mox vereatur intro íre in alienam domum. 	
{ACR.} Bene mones. {PAL.} Sed ubi ille exierit intus, istinc te procul 	
ita volo adsimulare, prae illius forma quasi spernas tuam 	1170
quasique eiús opulentitatem reverearis, et simul 	
formam, amoenitatem illius, faciem, pulchritudinem 	
conlaudato. satin praeceptumst? {ACR.} Teneo. satinest, si tibi 	
meum opus ita dabo expolitum, ut improbare non queas? 	
{PAL.} Sat habeo. nunc tibi vicissim quae imperabo ea discito. 	1175
quom extemplo hoc erit factum, ubi intro haec abierit, ibi tu ilico 	
facito uti venias ornatu húc ad nos nauclerico; 	
causeam habeas ferrugineam, et scutulam ob oculos laneam, 	
palliolum habeas ferrugineum (nam is colos thalassicust), 	
id conexum in umero laevo, exfafillato bracchio, 	1180
praecinctus aliqui: adsimulato quasi gubernator sies; 	
atque apud hunc senem omnia haec sunt, nam is piscatores habet. 	
{PLEVS.} Quid? ubi ero exornatus quin tu dicis quid facturus sim? 	
{PAL.} Huc venito et matris verbis Philocomasium arcessito, 	1184-1185
ut, si itura sit Athenas, eat tecum ad portum cito, 	1186
atque ut iubeat ferri in navim si quid imponi velit. 	
nisi eat, te soluturum esse navim: ventum operam dare. 	
{PLEVS.} Satis placet pictura. perge. {PAL.} Ille extemplo illam hortabitur 	
ut eat, ut properet, ne morae sit matri. {PLEVS.} Multimodis sapis. 	1190
{PAL.} Ego illi dicam, ut me adiutorem, qui onus feram ad portum, roget. 	
ille iubebit me ire cum illa ad portum. ego adeo, ut tu scias, 	
prorsum Athenas protinus abibo tecum. {PLEVS.} Atque ubi illo veneris, 	
triduom servire numquam te, quin liber sis, sinam. 	
{PAL.} Abi cito atque orna te. {PLEVS.} Numquid aliud? {PAL.} Haec ut memineris. 	1195
{PLEVS.} Abeo.—{PAL.} Et vos abite hinc intro actutum; nam illum huc sat scio 	
iam exiturum esse intus. {ACR.} Celebre apud nos imperium tuomst.— 	
{PAL.} Agite abscedite ergo. ecce autem commodum aperitur foris. 	
hilarus exit: impetravit. inhiat quod nusquam est miser. 	
	%IV.v 	
{PYRGOPOLINICES} Quod volui ut volui impetravi, per amicitiam et gratiam, 	1200
a Philocomasio. {PAL.} Quid tam intus fuisse te dicam diu? 	
{PYRG.} Numquam ego me tam sensi amari quam nunc ab illa muliere. 	
{PAL.} Quid iam? {PYRG.} Vt multa verba feci, ut lenta materies fuit. 	
verum postremo impetravi ut volui: donavi dedi 	
quae voluit, quae postulavit; <te> quoque <ei> dono dedi. 	1205
{PAL.} Etiam me? quo modo ego vivam sine te? {PYRG.} Age, animo bono <es>, 	
eidem ego te illim liberabo. nam si possem ullo modo 	
impetrare ut abiret, ne te abduceret, operam dedi; 	
verum oppressit. {PAL.} Deos sperabo teque. postremo tamen 	
etsi istuc mi acerbumst, quia ero te carendum est optimo, 	1210
saltem id volup est, quom ex virtute formae évenit tibi 	
mea opera super hac vicina, quam ego nunc concilio tibi. 	
{PYRG.} Quid opust verbis? libertatem tibi ego et divitias dabo, 	
si impetras. {PAL.} Reddam impetratum. {PYRG.} At gestio. {PAL.} At modice decet: 	
moderare animo, ne sis cupidus. séd eccam ipsam, egreditur foras. 	1215
	%IV.vi 	
{MILPHIDIPPA} Era, éccum praesto mílitem. {ACROTELEVTIVM} Vbi est? {MILPH.} Ad laevam. {ACR.} Video. 	1216
{MILPH.} Aspicito limis [oculis], ne ille nos se sentiat videre. 	
{ACR.} Video. edepol nunc nos tempus est malas peioris fieri. 	
{MILPH.} Tuomst principium. {ACR.} Obsecro, tute ipsum convenisti? 	
ne parce vocem, ut audiat. {MILPH.} Cum ipso pol sum locuta, 	1220
placide, ipsi dum libitum est mihi, otiose, meo arbitratu [ut volui]. 	
{PYRG.} Audin quae loquitur? {PAL.} Audio. quam laeta est, quia ted adiit. 	
{ACR.} O, fortunata mulier es. {PYRG.} Vt amari videor. {PAL.} Dignu's. 	
{ACR.} Permirum ecastor praedicas, te adiisse atque exorasse; 	
per epistulam aut per nuntium, quasi regem, adiri eum aiunt. 	1225
{MILPH.} Namque edepol vix fuit cópia adeundi atque impetrandi. 	
{PAL.} Vt tu inclitu's apud múlieres. {PYRG.} Patiar, quando ita Venus volt. 	
{ACR.} Veneri pol habeo gratiam, eandémque et oro et quaeso, 	
ut eius mihi sit copia quem amo quemque expetesso 	
benignusque erga me <ut> siet, quod cupiam ne gravetur. 	1230
{MILPH.} Spero ita futurum, quamquam illum multae sibi expetessunt: 	
ille illas spernit segregat ab se omnis, extra te unam. 	
{ACR.} Ergo iste metus me macerat, quod ille fastidiosust, 	
ne óculi eius sententiam mutent, ubi viderit me, 	
atque eius elegantia meam extémplo speciem spernat. 	1235
{MILPH.} Non faciet, bonum animum habe. † {PYRG.} Vt ipsa se contemnit. 	
{ACR.} Metuo, ne praedicatio tua nunc meam formam exsuperet. 	
{MILPH.} Istuc curavi, ut opínione illius pulchrior sis. 	
{ACR.} Si pol me nolet ducere uxórem, genua amplectar 	
atque obsecrabo; alio modo, si non quibo impetrare, 	1240
consciscam letum: vivere sine illó scio me non posse. 	
{PYRG.} Prohibendam mortem mulieri videó. adibon? {PAL.} Minime; 	
nam tu te vilem feceris, si te ultro largiere: 	
sine ultro veniat; quaeritet, desideret, exspectet 	
sine: perdere istam gloriam vis, quám habes? cave sis faxis. 	1245
nam nulli mortali scio obtigisse hoc, nisi duobus, 	
tibi et Phaoni Lesbio, tam mulier sé ut amaret. 	
{ACR.} Eo íntro, aut tu illum huc evoca foras, mea Milphidippa. 	
{MILPH.} Immo opperiamur, dum exeat aliquis. {ACR.} Durare nequeo, 	
quin eam intro. {MILPH.} Occlusae sunt foris. {ACR.} Exfringam. {MILPH.} Sana non es. 	1250
{ACR.} Si amavit umquam aut si parem sapientiam habet ac formam, 	
per amorem si quid fecero, clementi ánimo ignoscet. 	
{PAL.} Vt, quaeso, amore perditast tuo misera. {PYRG.} Mutuom fit. 	
{PAL.} Tace, ne aúdiat. {MILPH.} Quid astitisti obstupida? cur non pultas? 	
{ACR.} Quia non est intus quem ego volo. {MILPH.} Qui scis? {ACR.} Scio pol ego, olfacio; 	1255
nam odore nasum sentiat, si intus sit. {PAL.} Hariolatur. 	
{PYRG.} Quia mé amat, propterea Venus fecit eam ut divinaret. 	
{ACR.} Nescio ubi hic prope adest quem expeto videre: olet profecto. 	
{PYRG.} Naso pol iam haec quidem plús videt quam óculis. {PAL.} Caeca amore est. 	
{ACR.} Tene me óbsecro. {MIL.} Quor? {ACR.} Ne cadam. {MILPH.} Quid ita? {ACR.} Quia stare nequeo, 	1260
ita animus per oculos meos <meus> defit. {MILPH.} Militem pol 	
tu aspexisti. {ACR.} Ita. {MILPH.} Non video. ubi est? {ACR.} Videres pol, si amares. 	
{MILPH.} Non edepol tu illum magis amas, quam ego amem, si per te liceat. 	
{PAL.} Omnes profecto mulieres te amant, ut quaeque aspexit. 	
{PYRG.} Nescio, tu ex me hoc audiveris an non: nepos sum Veneris. 	1265
{ACR.} Mea Milphidippa, adi obsecro et congredere. {PYRG.} Vt me veretur. 	
{PAL.} Illa ad nos pergit. {MIL.} Vos volo. {PYRG.} Et nos te. {MIL.} Vt iussisti, 	
eram meam eduxi foras. {PYRG.} Video. {MILPH.} Iube ergo adire. 	
{PYRG.} Induxi in animum, ne oderim item ut alias, quando orasti. 	
{MILPH.} Verbum edepol facere non potis, si accesserit prope ad te. 	1270
dum te obtuetur, interim linguam oculi praeciderunt. 	
{PYRG.} Levandum morbum mulieri video. {MIL.} Vt tremit atque extimuit, 	
postquam te aspexit. {PYRG.} Víri quoque armáti idem istuc faciunt, 	
ne tu mirere eius mulierem. sed quid <illa> volt me facere? 	
{MILPH.} Ad se ut eas: tecum vivere volt atque aetatem exigere. 	1275
{PYRG.} Egon ád illam eam, quae nupta sit? vir eius me deprehendat. 	
{MILPH.} Quin tua causa exegit virum ab sé. {PYRG.} Qui id facere potuit? 	
{MIL.} Quia aedís dotalis huius sunt. {PYRG.} Itane? {MIL.} Ita pol. {PYRG.} Iube domum ire. 	
iam ego illi ero. {MILPH.} Vide né sies in exspectatione, 	
ne illam animi excrucies. {PYRG.} Non ero profecto. abite. {MIL.} Abimus.— 	1280
{PYRG.} Sed quid ego video? {PAL.} Quid vides? {PYRG.} Nescio quis eccum incedit 	
ornatu quidem thalassico. {PAL.} It ad nos, volt te profecto. 	
nauclerus hic quidem est. {PYRG.} Videlicet accersit hanc iam. {PAL.} Credo. 	
	%IV.vii 	
{PLEVSICLES} Alium alio pacto propter amorem ni sciam 	1284
fecisse multa nequiter, verear magis 	1285
me amoris causa hóc ornatu incedere. 	
verum quom multos multa admisse acceperim 	
inhonesta propter amorem atque aliena a bonis: 	
mitto iam, ut occídi Achilles civis passus est— 	
sed eccúm Palaestrionem, stat cum milite: 	1290
oratio alio mihi demutandast mea. 	
mulier profecto natast ex ipsa Mora; 	
nam quaevis alia quae morast aeque, mora 	
minor ea videtur quam quae propter mulieremst. 	
hoc adeo fieri credo consuetudine. 	1295
nam ego hanc accerso Philocomasium. sed fores 	
pultabo. heus, ecquis hic est? {PAL.} Adulescens, quid est? 	
quid vis? quid pultas? {PLEVS.} Philocomasium quaerito. 	
a matre illius venio. si iturast, eat. 	
omnis moratur: navim cupimus solvere. 	1300
{PYRG.} Iam dudum res paratast. i, Palaestrio, 	
aurum, ornamenta, vestem, pretiosa omnia 	
duc adiutores tecum ad navim qui ferant. 	
omnia conposita sunt quae donavi: auferat. 	
{PAL.} Eó.—{PLEVS.} Quaeso hercle propera. {PY.} Non morabitur. 	1305
quid istuc, quaeso? quid oculo factumst tuo? 	
{PLEVS.} Habeo equidem hercle oculum. {PYRG.} At laevom dico. {PLEVS.} Eloquar. 	
maris causa hercle hoc ego oculo utor minus, 	
nam si abstinuissem amare, tamquam hoc uterer. 	
sed nimis morantur me diu. {PYRG.} Eccos exeunt. 	1310
	%IV.viii 	
{PAL.} Quid modi flendó quaeso hodie fácies? {PHILOCOMASIVM} Quid ego ní fleam? 	1311
ubi pulcherrume egi aetatem, ábeo. {PAL.} Em hominem tibi, 	
qui a matre et sorore venit. {PHIL.} Video. {PYRG.} Audin, Palaestrio? 	
{PAL.} Quid vis? {PYRG.} Quin tu iubes ecferri ómnia quae isti dedi? 	
{PLEVS.} Philocomasium, salve. {PHIL.} Et tu salve. {PLEVS.} Materque et soror 	1315
tibi salutem me iusserunt dicere. {PHIL.} Salvae sient. 	
{PLEVS.} Orant te, ut eas, ventus operam dum dat, ut velum explicent; 	
nam matri oculi si valerent, mecum venissent simul. 	
{PHIL.} Ibo; quamquam invita facio, impietas sit nisi eam. {PLEVS.} Sapis. 	
{PYRG.} Si non mecum aetatem egisset, hodie stulta viveret. 	1320
{PHIL.} Istuc crucior, a viro me tali abalienarier, 	
nam tu quemvis potis es facere ut afluat facetiis; 	
et quia tecum eram, propterea ánimo eram ferocior: 	
eam nobilitatem amittendam video. {PYRG.} Ne fle. {PHIL.} Non queo, 	
quom te video. {PYRG.} Habe bonum animum. {PHIL.} Scio ego quid doleat mihi. 	1325
{PAL.} Nam nil miror, si libenter, Philocomasium, híc eras, 	
<si> forma huius, mores, virtus, animum attinuere hic tuom, 	
quóm ego servos quando aspicio hunc, lacrumo quia diiungimur. 	
{PHIL.} Obsecro licet complecti prius quam proficisco? {PYRG.} Licet. 	
{PHIL.} O mi ócule, o mi ánime. {PAL.} Obsecro, tene mulierem, 	1330
ne adfligatur. {PYRG.} Quid istuc quaesost? {PAL.} Quia abs te abit, animo male 	
factum est huic repente miserae. {PYRG.} Curre intro atque ecferto aquam. 	
{PAL.} Nihil aquam moror, quiescat malo. ne interveneris, 	
quaeso, dum resipiscit. {PYRG.} Capita inter se nimis nexa hisce habent. 	
non placet. labra ab labellis aufer, nauta, cave malo. 	1335
{PLEVS.} Temptabam spiraret an non. {PYRG.} Aurem admotam oportuit. 	
{PLEVS.} Si magis vís, eam omittam. {PYRG.} Nolo, retine. {PLEVS.} At ultro misero. 	
{PYRG.} Exite atque ecferte huc intus omnia quae isti dedi. 	
{PAL.} Etiam nunc saluto te, <Lar> familiaris, prius quam eo. 	
conservi conservaeque omnis, bene valete et vivite, 	1340
bene quaeso inter vos dicatis mi med absenti tamen. 	
{PYRG.} Age, Palaestrio, bono animo es. {PAL.} Eheu, nequeo quin fleam, 	
quom abs te abeám. {PYRG.} Fer aequo ánimo. {PAL.} Scio ego quid doleat mihi. 	
{PHIL.} Sed quid hoc? quae res? quid video? lux, salve * 	
{PLEVS.} Iam resipisti? * {PHIL.} Obsecro, quem amplexa sum 	1345
hominem? perii. sumne ego apud me? {PLEVS.} Ne time, voluptas mea. 	1345a
{PYRG.} Quid istuc est negoti? {PAL.} Animus hanc modo hic reliquerat. 	1347
† metuoque ut timeo, ne hoc tandem propalam fiat nimis. 	
{PYRG.} Quid id est? {PAL.} Nos secundum ferri nunc per urbem haec omnia, 	
ne quis tibi hoc vítio vortat. {PYRG.} Mea, non illorum dedi: 	1350
parvi ego illos fácio. agite, íte cum dis benevolentibus. 	
{PAL.} Tua ego hoc causa dico. {PYRG.} Credo. {PAL.} Iam vale. {PYRG.} Et tu bene vale. 	
{PAL.} Ite cito, iam ego adsequar vos: cúm ero pauca volo loqui.— 	
quamquam alios fideliores semper habuisti tibi 	
quam me, tamen tibi habeo magnam gratiam rerum omnium; 	1355
et, si íta sententia esset, tibi servire malui 	
multo, quám alii libertus esse. {PYRG.} Habe bonum animum. 	
{PAL.} Eheu, quom venit mi in mentem, ut mores mutandi sient, 	
muliebris mores discendi, obliscendi stratiotici. 	
{PYRG.} Fac sis frugi. {PAL.} Iam non possum, amisi omnem lubidinem. 	1360
{PYRG.} I, sequere illos, ne morere. {PAL.} Bene vale. {PYRG.} Et tu bene vale. 	
{PAL.} Quaeso memineris, si forte liber fieri occeperim 	
(mittam nuntium ad te), ne me deseras. {PYRG.} Non est meum. 	
{PAL.} Cogitato identidem, tibi quam fidelis fuerim. 	
si id facies, tum demum scibis, tibi qui bonus sit, qui malus. 	1365
{PYRG.} Scio et perspexi saepe. {PAL.} Verum cum antehac, hodie maxume 	
scies: immo hodie me tuom factum faxo post dices magis. 	
{PYRG.} Vix reprimor quin te manere iubeam. {PAL.} Cave istuc feceris: 	
dicent te mendacem nec verum esse, fide nulla esse te, 	
dicent servorum praeter me esse <hic> fidelem neminem. 	1370
nam si honeste censeam te facere posse, suadeam; 	
verum non potest. cave fáxis. Pyr. Abi iam. {PAL.} Patiar quidquid est. 	
{PYRG.} Bene vale igitur. {PAL.} Ire meliust strenue.—{PYRG.} Etiam nunc vale. 	
ante hoc factum hunc sum arbitratus semper servom pessumum: 	
eum fidelem mi esse invenio. cum egomet mecum cogito, 	1375
stulte feci qui hunc amisi. íbo hinc intro nunciam 	
ad amores meos. sed, sensi, hinc sonitum fecerunt foris. 	
	%IV.ix 	
{PVER} Ne me moneatis, memini ego officium meum, 	1378
ego † nam conveniam illum, ubi ubi est gentium; 	
investigabo, óperae non parcam meae. 	1380
{PYRG.} Me quaerit illic. ibo huic puero obviam. 	
{PVER.} Ehem, te quaero. salve, vir lepidissime, 	
cumulate commoditate, praeter ceteros 	
duo dí quem curant. {PYRG.} Qui duo? {PVER.} Mars et Venus. 	
{PYRG.} Facetum puerum. {PVER.} Intro te ut eas obsecrat, 	1385
te volt, te quaerit, teque exspectans expetit. 	
amanti fer opem. quid stas? quin intro is? {PYRG.} Eo.— 	
{PVER.} Ipsus illic sese iam impedivit in plagas; 	
paratae insidiae sunt: in statu stat senex, 	
ut adoriatur moechum, qui formast ferox, 	1390
qui omnis se amare credit, quaeque aspexerit 	
mulier: eum oderunt qua viri qua mulieres. 	
nunc in tumultum ibo: intus clamorem audio.— 	
	%V.i 	
{PERIPLECTOMENVS} Dúcite istum; sí non sequitur, rápite sublimén foras, 	1394
facite inter terram atque caelum ut sit <situs>, discindite. 	1395
{PYRGOPOLINICES} Obsecro hercle, Periplectomene, te. {PER.} Nequiquam hercle obsecras. 	
vide ut istic tibi sit acutus, Cario, culter probe. 	
{CARIO} Quin iamdudum gestit moecho hóc abdomen adimere, 	
ut ea iam quasi puero in collo pendeant crepundia. 	
{PYRG.} Perii. {PER.} Haud etiam, numero hoc dicis. {CAR.} Iamne in hominem ínvolo? 	1400
{PER.} Immo etiam prius vérberetur fustibus. {CAR.} Multum quidem. 	
* * * 	1401a
{PER.} Cur es ausus subigitare álienam uxorem, impudens? 	1402
{PYRG.} Ita me di ament, ultro ventumst ad me. {PER.} Mentitur, feri. 	
{PYRG.} Mane, dum narro. {PER.} Quid cessatis? {PYRG.} Non licet mihi dicere? 	
{PER.} Dic. {PYRG.} Oratus sum, ad eam ut irem. {PER.} Quor ire ausu's? em tibi. 	1405
{PYRG.} Oiei, satis sum verberatus. obsecro. {CAR.} Quam mox seco? 	
{PER.} Vbi lubet: dispennite hominem divorsum et distendite. 	
{PYRG.} Obsecro hercle te, ut mea verba aúdias prius quam secat. 	
{PER.} Loquere. {PYRG.} Non volui nec factum est: viduam hercle esse censui, 	
itaque ancilla, conciliatrix quaé erat, dicebat mihi. 	1410
{PER.} Iura te non nociturum esse hómini de hac re nemini, 	
quod tu hódie hic verberatu's aut quod verberabere, 	
si te salvom hinc amittemus Venerium nepotulum. 	
{PYRG.} Iuro per Iovem et Mavortem, me nociturum nemini, 	
quod ego hic hodie vapularim, iureque id factum arbitror; 	1415
et si intestatus non abeo hinc, bene agitur pro noxia. 	
{PER.} Quid si id non faxis? {PYRG.} Vt vivam semper intestabilis. 	
{CAR.} Verberetur etiam, postibi amittendum censeo. 	
{PYRG.} Di tibi bene faciant semper, quom advocatus mihi venis. 	
{CAR.} Ergo des minam auri nobis. {PYRG.} Quam ob rem? {CAR.} Salvis testibus 	1420
ut te hódie hinc amittamus Venerium nepotulum; 	
aliter hinc non ibis, ne sis frustra. {PYRG.} Dabitur. {CAR.} Magis sapis. 	
de tunica et chlamyde et machaera ne quid speres, non feres. 	
{CAR.} Verberon etiam, an iam mittis? {PYRG.} Mitis sum equidem fustibus. 	
opsecro vos. {PER.} Solvite istunc. {PYRG.} Gratiam habeo tibi. 	1425
{PER.} Si posthac prehendero ego te híc, carebis testibus. 	
{PYRG.} Causam haud dico. {PER.} Eamus intro, Cario.—{PYRG.} Servos meos 	
eccos video. Philocomasium iam profecta est? dic mihi. 	
{SERVVS} Iam dudum. {PYRG.} Ei mihi. {SER.} Magis dícas, si scias quod ego scio. 	
nam ille qui lánam ob oculum habebat <laevom>, nauta non erat. 	1430
{PYRG.} Quis erat igitur? {SER.} Philocomasio amator. {PYRG.} Qui tu scis? {SER.} Scio. 	
nam postquam porta exierunt, nil cessarunt ilico 	
osculari atque amplexari inter se. {PYRG.} Vae misero mihi, 	
verba mihi data esse video. scelus viri Palaestrio, 	
is me in hanc inlexit fraudem. iure factum iudico; 	1435
si sic aliis moechis fiat, minus hic moechorum siet, 	
magis metuant, minus has res studeant. eamus ad me. plaudite. 	

	@Titus Maccius Plautus	Mostellaria	verse
	%MOSTELLARIA 	
	%I.i 	
{GRVMIO} Exi e culina sis foras, mastigia, 	1
qui mi inter patinas exhibes argutias. 	
egredere, erilis permities, ex aedibus. 	
ego pol te ruri, si vivam, ulciscar probe. 	
exi, inquam, nidor, e culina. quid lates? 	5
{TRANIO} quid tibi, malum, hic ante aedis clamitatiost? 	
an ruri censes te esse? abscede ab aedibus. 	
abi rús, abi díerecte, abscede ab ianua. 	
em, hocíne volebas? {GR.} Perii. cur me verberas? 	9-10
{TR.} Quia vivis. {GR.} Patiar. sine modo adveniat senex. 	11
sine modo venire salvom, quem absentem comes. 	
{TR.} Nec veri simile loquere nec verum, frutex, 	
comesse quemquam ut quisquam absentem possiet. 	
{GR.} Tu urbanus vero scurra, deliciae popli, 	15
rus mihi tu obiectas? sane hoc, credo, Tranio, 	
quod te in pistrinum scis actutum tradier. 	
cis hercle paucas tempestates, Tranio, 	
augebis ruri numerum, genus ferratile. 	
nunc, dum tibi lúbet licetque, pota, perde rem, 	20
corrumpe erilem ádulescentem óptumum; 	
dies noctesque bibite, pergraecamini, 	
amicas emite liberate, pascite 	
parasitos, obsonate pollucibiliter. 	
haecine mandavit tibi, quom peregre hinc it, senex? 	25
hocine modo hic rem curatam offendet suam? 	
hocine boni esse officium servi existumas, 	
ut eri sui corrumpat et rem et filium? 	
nam ego illúm corruptum duco, quom his factis studet; 	
quo nemo adaeque iuventute ex omni Attica 	30
antehac est habitus parcus nec magis continens, 	
is nunc in aliam partem palmam possidet. 	
virtute id factum tua et magisterio tuo. 	
{TR.} Quid tibi, malum, me aut quid ego agam curatiost? 	
an ruri quaeso non sunt, quos cures, bovis? 	35
lubet potare, amare, scorta ducere. 	
mei tergi facio haec, non tui fiducia. 	
{GR.} Quam confidenter loquitur. {TR.} At te Iuppiter 	
dique omnes perdant, fu, oboluisti alium. 	
germana inluvies, rusticus, hircus, hara suis, 	40
caeno κοπρὼν commixte. {GR.} Quid vis fieri? 	
non omnes possunt olere unguenta exotica, 	
si tú oles, neque superiores accumbere 	
neque tam facetis quam tu vivis victibus. 	44-45
tu tíbi istos habeas turtures piscis avis, 	46
sine me aliato fungi fortunas meas. 	
tu fortunatu's, ego miser: patiunda sunt. 	
meum bonum me, te tuom maneat malum. 	49-50
{TR.} Quasi invidere mi hoc videre, Grumio, 	51
quia mihi bene est et tibi male est; dignissumumst: 	
decet me amare et te bubulcitarier, 	
me victitare pulchre, te miseris modis. 	
{GR.} O carnuficium cribrum, quod credo fore, 	55
ita te forabunt patibulatum per vias 	
stimulis <carnufices>, si huc reveniat senex. 	
{TR.} Qui scis, an tibi istuc evenat prius quam mihi? 	
{GR.} Quia numquam merui, tu meruisti et nunc meres. 	
{TR.} Orationis operam compendi face, 	60
nisi te mala re magna mactari cupis. 	
{GR.} Ervom daturin estis, bubus quod feram? 	
date, si non estis. agite, porro pergite 	
quoniam occepistis: bibite, pergraecamini, 	
este, ecfercite vos, saginam caedite. 	65
{TR.} Tace atque abi rús. ego ire in Piraeum volo, 	
in vesperum parare piscatum mihi. 	
ervom tibi aliquis cras faxo ad villam adferat. 	
quid est? quíd tu me nunc optuere, furcifer? 	
{GR.} Pol tibi istuc credo nomen actutum fore. 	70
{TR.} Dum interea sic sit, istuc actutum sino. 	
{GR.} Ita est. sed unum hoc scito: nimio celerius 	
veniet quod noles quam illud, quod cupide petas. 	
{TR.} Molestus ne sis nunciam, i rus, te amove. 	
ne tu [erres] hercle praeterhac mihi non facies moram.— 	75
{GR.} Satin abiit neque quod dixi flocci existumat? 	
pro di immortales, obsecro vostram fidem, 	
facite, huc ut redeat noster quam primum senex, 	
triennium qui iam hinc abest, prius quam omnia 	
periere, et aedis et ager; qui nisi huc redit, 	80
paucorum mensum sunt relictae reliquiae. 	
nunc rus abibo. nam eccum erilem filium 	
video, corruptum ex adulescente optumo.— 	
	%I.ii 	
{PHILOLACHES} Recórdatus múltum et diú cogitávi 	84
argúmentaque ín pectus ínstitui multa 	85
ego, átque in meó corde, si ést quod mihí cor, 	
eám rem volútavi et diú disputávi, 	
hominém cuius réi, quandó natus esset, 	
similem ésse arbitrárer simulácrumque habére: 	
id répperi iam exémplum. 	90
novárum aedium ésse arbitrór similem ego hóminem, 	
quandó natus ést. ei rei argúmenta dícam. 	
[atque hóc haud vidétur verí simile vóbis, 	
at ego id faciam esse ita ut credatis.] 	
[profécto ita esse út praedicó vera víncam.] 	95
atque hóc vosmet ípsi, sció, proinde utí nunc 	
ego ésse autumó, quando dícta audiétis 	
mea, haud áliter id dicétis. 	
auscúltate, argúmenta dúm dico ad hánc rem: 	
simúl gnarurís vos volo ésse hanc rem mécum. 	100
aedés quom extempló sunt parátae, expolítae, 	
factaé probe examússim, 	
laudánt fabrum atque aedés probant, sibi quísque inde exemplum éxpetunt, 	
sibi quísque similis vólt suas, sumptum óperam <non> parcúnt suam. 	
átque ubi illo ímmigrat néquam homo, indíligens 	105
cúm pigra fámilia, immúndus, instrénuos, 	
hic iam aédibus vitium ádditur, bonaé cum curantúr male; 	
átque illud saépe fit: témpestas venit, 	
cónfringit tégulas ímbricesque: ibi 	
dóminus indíligens réddere aliás nevolt; 	110
vénit imber, pérlavit párietes, pérpluont, 	
tígna putéfacit, pérdit operám fabri: 	
néquior fáctus iam est úsus aedium. 	
átque <ea> haud ést fabri cúlpa, sed mágna pars 	
mórem hunc induxérunt: si quid númmo sarcirí potest, 	115
úsque mantánt neque id fáciunt, donicum 	
párietes ruont: aédificantur aédes totae dénuo. 	
haec árgumenta ego aédificiis díxi; nunc etiám volo 	
dicére, ut homines aédium esse símilis arbitrémini. 	
primúmdum paréntes fabrí liberúm sunt: 	120
ei fúndamentúm substruont liberórum; 	
extóllunt, paránt sedulo ín firmitátem 	
et ut in usum boni et in speciem† 	
popló sint sibíque, haud matériae repárcunt 	
nec súmptus ibí sumptuí esse dúcunt; 	125
expóliunt: docént litterás, iura léges, 	
sumptú suo et labore 	
nitúntur, ut alií sibi esse illórum similis éxpetant. 	
ád legionem cum íta <paratos míttunt>, adminiclum eís danunt 	
tum iam, áliquem cognatúm suom. 	130
eátenus. abeunt á fabris. únum ubi emeritum est stipendium, 	
igitúr tum specimen cérnitur, quo evéniat aedificátio. 	
nám ego ad illúd frugi usque ét probus fui, 	
ín fabrorúm potestáte dum fui. 	
póstea quom ímmigravi íngenium in meum, 	135
pérdidi operám fabrorum ílico oppido. 	
vénit ignávia, ea míhi tempestás fuit, 	
mi ádventu suo grándinem [imbremque] attulit; 	
haéc verecúndiam mi ét virtutís modum 	
déturbavít detexítque a me ilico; 	140
póstilla optígere me néglegens fui. 	
contínuo pro imbre amór advenit [in cor meum], 	
is úsque in pectus pérmanavit, pérmadefecit cór meum. 	
núnc simul rés, fides, fáma, virtús, decus 	
déseruerunt: égo sum in usu fáctus nimio néquior. 	145
atque édepol ita haec tigna úmide <iam> pútent: non videór mihi 	
sarcíre posse aedés meas, quin tótae perpetuaé ruant, 	
cum fúndamento périerint nec quísquam esse auxilió queat. 	
cór dolet, cum scio ut núnc sum atque ut fui, 	
quó neque indústrior dé iuventúte erat 	150
<quisquam nec clárior> árte gymnástica: 	
dísco, hastís, pila, cúrsu, armís, equo 	
víctitabám volup, 	
pársimonia ét duritia díscipulinae aliís eram, 	
óptumi quique éxpetebant á me doctrinám sibi. 	155
núnc, postquam nihilí sum, id vero meópte ingenio répperi. 	
	%I.iii 	
{PHILEMATIVM} Iam prídem ecastor frígida non lávi magis lubénter 	157
nec quom me melius, mea Scapha, rear esse deficatam. 	
{SC.} Eventus rebus omnibus, velut horno messis magna 	
fuit. {PHILEM.} Quíd ea messis attinet ad meam lavationem? 	160
{SC.} Nihilo plus quam lavatio tua ad messim. {PHILOL.} O Venus venusta, 	
haec illa est tempestas mea, mihi quae modestiam omnem 	
detexit, tectus qua fui; tum mihi Amor et Cupido 	
in pectus perpluit meum, neque iam umquam optigere possum: 	
madent iam in corde parietes, periere haec oppido aedis. 	165
{PHILEM.} Contempla, amabo, mea Scapha, satin haec me vestis deceat. 	
volo mé placere Philolachi, meo ocello, meo patrono. 	
{SC.} Quin tu te exornas moribus lepidis, quom lepida tute es? 	
non vestem amatores amant [mulieris], sed vestis fartim. 	
{PHILOL.} Ita me di ament, lepidast Scapha, sapit scelesta multum. 	170
ut lepide omnes mores tenet sententiasque amantum. 	
{PHILEM.} Quid nunc? {SC.} Quid est? {PHILEM.} Quin me aspice et contempla, ut haec me deceat. 	
{SC.} Virtute formae id evenit, te ut deceat quidquid habeas. 	
{PHILOL.} Ergo ob istuc verbum te, Scapha, donabo ego hodie aliqui, 	
neque patiar te istanc gratiis laudasse, quae placet mi. 	175
{PHILEM.} Nolo ego te adsentari mihi. {SC.} Nimis tú quidem stulta es mulier. 	
eho, mavis vituperarier falso quam vero extolli? 	
equidem pol vel falso tamen laudari multo malo, 	
quam vero culpari aut meam speciem alios inridere. 	179-180
{PHILEM.} Ego verum amo, verum volo dici mihi: mendacem odi. 	181
{SC.} Ita tu me ames, ita Philolaches tuos té amet, ut venusta es. 	
{PHILOL.} Quid ais, scelesta? quo modo adiurasti? ita ego istam amarem? 	
quid istaéc me, id cur non additum est? infecta dona facio. 	
periisti: quod promiseram tibi donum, perdidisti. 	185
{SC.} Equidem pol miror tam catam, tam docilem te et bene doctam 	
nunc stultam stulte facere. {PHILEM.} Quin mone quaéso, si quid erro. 	
{SC.} Tu ecastor erras, quae quidem illum expectes unum atque illi 	
morem praecipue sic geras atque alios asperneris. 	
matronae, non meretricium est unum inservire amantem. 	190
{PHILOL.} Pro Iuppiter, nam quod malum versatur meae domi illud? 	
di deaeque me omnes pessumis exemplis interficiant, 	
nisi ego illam anum interfecero siti fameque atque algu. 	
{PHILEM.} Nolo ego mihi male te, Scapha, praecipere. {SC.} Stulta es plane, 	
quae illum tibi aeternum putes fore amicum et benevolentem. 	195
moneo ego te: te ille deseret aetate et satietate. 	
{PHILEM.} Non spero. {SC.} Insperata accidunt magis saépe quam quae speres. 	
postremo, si dictis nequis perduci, ut vera haec credas 	
mea dicta, ex factis nosce rem. vides quaé sim; et quae fui ante. 	
nihilo ego quam nunc tu * * amata sum; átque uni modo gessi morem: 	200
qui pol me, ubi aetate hoc caput colorem commutavit, 	
reliquit deseruitque me. tibi idem futurum credo. 	
{PHILOL.} Vix comprimor, quin involem illi in oculos stimulatrici. 	
{PHILEM.} Solam ille me soli sibi suo <sumptu> liberavit: 	
illi me soli censeo esse oportere opsequentem. 	205
{PHILOL.} Pro di immortales, mulierem lepidam et pudico ingenio. 	
bene hercle factum et gaudeo mihi nihil esse huius causa. 	
{SC.} Inscita ecastor tu quidem es. {PHILEM.} Quapropter? {SC.} Quae istuc <cures>, 	
ut te ille amet. {PHILEM.} Cur obsecro non curem? {SC.} Libera es iam. 	
tu iam quod quaerebas habes: ille té nisi amabit ultro, 	210
id pro tuo capite quod dedit perdiderit tantum argenti. 	
{PHILOL.} Perii hercle, ni ego illam pessumis exemplis enicasso. 	
illa hanc corrumpit mulierem malesuada † vitilena. 	
{PHILEM.} Numquam ego illi possum gratiam referre ut meritust de me. 	
Scapha, id tu mihi ne suadeas, ut illúm minoris pendam. 	215
{SC.} At hoc únum facito cogites: si illum inservibis solum 	
dum tibi nunc haec aetatulast, in sénecta male querere. 	
{PHILOL.} In anginam ego nunc me velim verti, ut veneficae illi 	
fauces prehendam atque enicem scelestam stimulatricem. 	
{PHILEM.} Eundem ánimum oportet nunc mihi esse gratum, ut impetravi, 	220
atque olim, prius quam id extudi, quom illi subblandiebar. 	
{PHILOL.} Divi me faciant quod volunt, ni ob istam orationem 	
te liberasso denuo et ni Scapham enicasso. 	
{SC.} Si tibi sat acceptum est fore tibi victum sempiternum 	
atque illum amatorem tibi proprium futurum in vita, 	225
soli gerundum censeo morem et capiundas crines. 	
{PHILEM.} Vt fama est homini, exin solet pecuniam invenire. 	
ego si bonam famam mihi servasso, sat ero dives. 	
{PHILOL.} Siquidem hércle vendundust pater, venibit multo potius, 	
quam te me vivo umquam sinam egere aut mendicare. 	230
{SC.} Quid illís futurum est ceteris qui té amant? {PHILEM.} Magis amabunt, 	
quom <me> videbunt gratiam referre <bene mere>nti. 	
{PHILOL.} Vtinam nunc meus emortuos pater ad me nuntietur, 	
ut ego exheredem meis bonis me faciam atque haec sit heres. 	
{SC.} Iam ista quidem absumpta res erit: dies nóctesque estur bibitur, 	235
neque quisquam parsimoniam adhibet: sagina plane est. 	
{PHILOL.} In te hercle certumst principe ut sim parcus experiri, 	
nam neque edes quicquam neque bibes apud me his decem diebus. 	
{PHILEM.} Si quid tu in illum bene voles loqui, id loqui licebit: 	
nec recte si illi dixeris, iam ecastor vapulabis. 	240
{PHILOL.} Edepol si summo Ióvi bovi eo argénto sacruficassem, 	
pro illius capite quod dedi, numquam aeque id bene locassem. 	
videas eam medullitus me amare. oh, probus homo sum: 	
quae pro me causam diceret, patronum liberavi. 	
{SC.} Video te nihili pendere prae Philolache omnis homines. 	245
nunc, ne eius causa vapulem, tibi potius adsentabor. 	
[si acceptum sat habes, tibi fore illum amicum sempiternum.] 	
{PHILEM.} Cédo mi speculum et cum ornamentis arculam actutum, Scapha, 	
ornata ut sim, quom huc adveniat Philolaches voluptas mea. 	
{SC.} Mulier quae se suamque aetatem spernit, speculo ei usus est: 	250
quid opust speculo tibi, quae tute speculo speculum es maxumum? 	
{PHILOL.} Ob istuc verbum, ne nequiquam, Scapha, tam lepide dixeris, 	
dabo aliquid hodie peculi tibi, Philematium mea. 	
{PHILEM.} Suo quique loco (viden?) capillus satis compositust commode. 	
{SC.} Vbi tu commoda es, capillum commodum esse credito. 	255
{PHILOL.} Vah, quid illá pote peius quicquam muliere memorarier? 	
nunc adsentatrix scelesta est, dudum adversatrix erat. 	
{PHILEM.} Cedo cerussam. {SC.} Quid cerussa opust nám? {PHILEM.} Qui malas oblinam. 	
{SC.} Vna operá ebur atramento candefacere postules. 	
{PHILOL.} Lepide dictum de atramento atque ebore. euge, plaudo Scaphae. 	260
{PHILEM.} Tum tu igitur cedo purpurissum. {SC.} Non do. scita es tu quidem. 	
nova pictura interpolare vis opus lepidissimum? 	
non istanc aetatem oportet pigmentum ullum attingere, 	
neque cerussam neque melinum, neque aliam ullam offuciam. 	
{PHILEM.} Cape igitur speculum. {PHILOL.} Ei mihi misero, savium speculo dedit. 	265
nimis velim lapidem, qui ego illi speculo diminuam caput. 	
{SC.} Linteum cape atque exterge tibi manus. {PHILEM.} Quid ita, obsecro? 	
{SC.} Vt speculum tenuisti, metuo né olant argentum manus: 	
ne usquam argentum te accepisse suspicetur Philolaches. 	
{PHILOL.} Non videor vidisse lenam callidiorem ullam alteras. 	270
ut lepide atque astute in mentem venit de speculo malae. 	
{PHILEM.} Etiamne unguentis unguendam censes? {SC.} Minime feceris. 	
{PHILEM.} Quapropter? {SC.} Quia ecastor mulier recte olet, ubi nihil olet. 	
nam istae veteres, quae se unguentis unctitant, interpoles, 	
vetulae, edentulae, quae vitia corporis fuco occulunt, 	275
ubi sese sudor cum unguentis consociavit, ilico 	
itidem olent, quasi cum una multa iura confudit cocus. 	
quid olant nescias, nisi id unum, † ni male olere intellegas. 	
{PHILOL.} Vt perdocte cuncta callet. nihil hac docta doctius. 	
verum illud ésse maxima adeo pars vestrorum intellegit, 	280
quibus anus domi súnt uxores, quae vos dote meruerunt. 	
{PHILEM.} Agedum contempla aurum et pallam, satin haec <me> deceat, Scapha. 	
{SC.} Non me istuc curare oportet. {PHILEM.} Quem obsecro igitur? {SC.} Eloquar: 	
Philolachem, is ne quid emat, nisi quod sibi placere censeat. 	284-285
[nám amator meretricis mores sibi emit auro et purpura.] 	286
quid opust, quod suom esse nolit, ei ultro ostentarier? 	
[purpura aetati occultandaest, aurum turpi mulieri.] 	
pulchra mulier nuda erit quam purpurata pulchrior: 	
[poste nequiquam exornata est bene, si morata est male. 	290
pulchrum ornatum turpes mores peius caeno conlinunt.] 	
nam si pulchra est, nimis ornata est. {PHILOL.} Nimis diu abstineo manum. 	
quid hic vos agitis? {PHILEM.} Tibi me exorno út placeam. {PHILOL.} Ornata es satis. 	
abi tu hinc intro atque ornamenta haec aufer. sed, voluptas mea, 	
mea Philematium, potare tecum conlibitum est mihi. 	295
{PHILEM.} Et edepol mihi tecum, nam quod tibi libet idem mihi libet, 	
mea voluptas. {PHILOL.} Em istuc verbum vile est viginti minis. 	
{PHILEM.} Cedo, amabo, decem: bene emptum tibi dare hoc verbum volo. 	
{PHILOL.} Etiam nunc decem minae apud te sunt; vel rationem puta. 	
triginta minas pro capite tuo dedi. {PHILEM.} Cur exprobras? 	300
{PHILOL.} Egone id exprobrem, qui mihimet cupio id opprobrarier? 	
nec quicquam argenti locavi iam diu usquam aeque bene. 	
{PHILEM.} Certe ego, quod te amo, operam nusquam melius potui ponere. 	
{PHILOL.} Bene igitur ratio accepti atque expensi inter nos convenit: 	
tu me amas, ego té amo; merito id fieri uterque existimat. 	305
haec qui gaudent, gaudeant perpetuo suo semper bono; 	
qui invident, ne umquam eorum quisquam invideat prosus commodis. 	
{PHILEM.} Age accumbe igitur. cedo aquam manibus, puere, appone hic mensulam. 	
vide, tali ubi sint. vin unguenta? {PHILOL.} Quid opust? cum stacta accubo. 	
sed estne hic meus sodalis, qui huc incedit cúm amica sua? 	310
is est, Callidamates cum amica incedit. euge, oculus meus, 	
conveniunt manuplares eccos: praedam participes petunt. 	
	%I.iv 	
{CALLIDAMATES} Advérsum veníri mihi ád Philolachétem 	313
voló temperi. aúdi, em tibi ímperatum est. 	
nam ílli ubi fui, inde éffugi foras, 	315
ita me íbi male convívi sermónisque taésumst. 	
nunc cómissatum íbo ad Phílolachetem, 	
ubi nós hilari ingénio et lépide accipient. 	
ecquíd tibi videór mammamadére? 	
{DELPHIVM} Sémper istóc modo. 	320
morátu's tu te. <íre huc> debébas. 	
{CALL.} Visne égo te ac tu me ampléctare? 	
{DEL.} Si tíbi cordi est faceré, licet. {CALL.} Lépida es. 	
dúc me amabó. {DEL.} Cave né cadas, ásta. 	
{CALL.} O—o—ocellús meus, túos sum alumnus, mél meum. 	325
{DEL.} Cáve modo, né prius ín via accúmbas, 	
quam ílli, ubi léctus est strátus, concúmbimus. 	
{CALL.} Síne, sine cádere me. {DEL.} Síno, sed hoc, quod mi in manu est: 	
sí cades, nón cades quín cadam técum. 	
{CALL.} Iacéntis tollet póstea nos ámbos aliquis. 	330
{DEL.} Madet hómo. {CALL.} Tun me ais mammámadere? 	
{DEL.} Cedo mánum, nolo equidem te ádfligi. 	
{CALL.} Em téne. {DEL.} Age, i símul. {CALL.} Quo ego eam? {DEL.} An <ne>scis? 	
{CALL.} Scio, ín mentem venít modo: 	
nempe dómum eo comissátum. 	335
{DEL.} Immo, ístuc quidem. {CALL.} Iam mémini. 	335a
{PHILOL.} Núm non vis me óbviam hís ire, anime mi? 	336
ílli ego ex ómnibus óptume volo. 	
iám revertár. {PHILEM.} Diu ést iam id mihi. 	
{CALL.} Écquis hic ést? {PHILOL.} Adest. {CALL.} Eú, Philolaches, 	
sálve, amicíssime mi ómnium hominum. 	340
{PHILOL.} Dí te ament. áccuba, Cállidamates. 	
únde agis te? {CALL.} Únde homo ébrius probe. 	
{PHILEM.} Quín amabo áccubas, Délphium mea? 	
da ílli quod bibat. {CALL.} Dórmiam ego iam. 	
{PHILOL.} Núm mirum aut novom quíppiam facit? 	345
{DEL.} Quíd ego hoc faciam póstea? {PHILEM.} Mea, síc sine eumpse. 	
age tu ínterim da ab Délphio cito cántharum circum. 	
	%II.i 	
{TRANIO} Iúppiter supremus summis opibus atque industriis 	348
me periisse et Philolachetem cupit erilem filium. 	
occidit Spes nostra, nusquam stabulum est Confidentiae, 	350
nec Salus nobis saluti iam esse, si cupiat, potest: 	
ita mali, maeroris montem maximum ad portum modo 	
conspicatus sum: erus advenit peregre, periit Tranio. 	
ecquis homo est, qui facere argenti cupiat aliquantum lucri, 	
quí hodie sese excruciari meam vicem possit pati? 	355
ubi sunt isti plagipatidae, ferritribaces viri, 	
vel isti qui hosticas trium númmum causa subeunt sub falas, 	
ubi quinis aut denis hastis corpus transfigi solet? 	
ego dabo ei talentum, primus qui in crucem excucurrerit; 	
sed ea lege, ut offigantur bis pedes, bis bracchia. 	360
ubi id erit factum, a me argentum petito praesentarium. 	
sed ego—sumne infelix, qui non curro curriculo domum? 	
{PHILOL.} <Adest> adest opsonium. eccum Tranio a portu redit. 	
{TR.} Philolaches. {PHILOL.} Quid est? {TR.} <Et> ego et tu—{PHILOL.} Quid et ego et tu? {TR.} Periimus. 	
{PHILOL.} Quid ita? {TR.} Pater adest. {PHILOL.} Quid ego ex te aúdio? {TR.} Absumpti sumus. 	365
pater inquam tuos venit. {PHILOL.} Vbi is est, obsecro? {TR.} * adest. 	
{PHILOL.} Quis id ait? quis vidit? {TR.} Egomet inquam vidi. {PHILOL.} Vae mihi. 	
quid ego ago? {TR.} Nam quid tu, malum, me rogitas quid agas? accubas. 	
{PHILOL.} Tutin vidisti? {TR.} Egomet, inquam. {PHILOL.} Certe? {TR.} <Certe> inquam. {PHILOL.} Occidi, 	
si tu vera memoras. {TR.} Quid mihi sit boni, si mentiar? 	370
{PHILOL.} Quid ego nunc faciam? {TR.} Iube haec hinc omnia amolirier. 	
quis istic dormit? {PHILOL.} Callidamates. {TR.} Suscita istum, Delphium. 	
{DEL.} Callidamates, Callidamates, vigila. {CALL.} Vigilo, cedo [ut] bibam. 	
{DEL.} Vigila. pater advenit peregre Philolachis. {CALL.} Valeat pater. 	
{PHILOL.} Valet ille quidem, atque <ego> disperii. {CALL.} Bis periisti? qui potest? 	375
{PHILOL.} Quaeso edepol, exsurge; pater advenit. {CALL.} Tuos venit pater? 	
iube abíre rursum. quíd illi reditio etiam húc fuit? 	
{PHILOL.} Quid ego agam? pater iam híc me offendet miserum adveniens ebrium, 	
aedis plenas convivarum et mulierum. miserum est opus, 	
igitur demum fodere puteum, úbi sitis fauces tenet; 	380
sicut ego adventu patris nunc quaero quid faciam miser. 	
{TR.} Ecce autem <iterum> hic deposivit caput et dormit. suscita. 	
{PHILOL.} Etiam vigilas? pater, inquam, aderit iam hic meus. {CALL.} Ain tu, pater? 	
cedo soleas mihi, ut arma capiam. iam pol ego occidam patrem. 	
{PHILOL.} Perdis rem. {DEL.} Tace, amabo. {TR.} Abripite hunc intro actutum inter manus. 	385
{CALL.} Iam hercle ego vos pro matula habebo, nisi mihi matulam datis. 	
{PHILOL.} Perii. {TR.} Habe bonum animum: ego istum lepide medicabo metum. 	
{PHILOL.} Nullus sum. {TR.} Taceas: ego qui istaec sedem meditabor tibi. 	
satin habes, si ego advenientem íta patrem faciam tuom, 	
non modo ne intro eat, verum etiam ut fugiat longe ab aedibus? 	390
vos modo hinc abite intro atque haec hinc propere amolimini. 	
{PHILOL.} Vbi ego ero? {TR.} Vbi maxime esse vis: cum hác, cum istac eris. 	
{DEL.} Quid si igitur abeamus hinc nos? {TR.} Non hoc longe, Delphium. 	
nam intus potate hau tantillo hác quidem causa minus. 	
{PHILOL.} Ei mihi, quam ístaec blanda dicta quo evenant madeo metu. 	395
{TR.} Potin animó ut sis quieto et facias quod iubeo? {PHILOL.} Potest. 	
{TR.} Omnium primum, Philematium, intro abi, et tu, Delphium. 	
{DEL.} Morigerae tibi erimus ambae.—{TR.} Ita ille faxit Iuppiter. 	
animum advorte nunciam tu quae volo accurarier. 	
omnium primumdum aédes iam face occlusae sient; 	400
intus cave muttire quemquam siveris. {PHILOL.} Curabitur. 	
{TR.} Tamquam si intus natus nemo in aedibus habitet. {PHILOL.} Licet. 	
{TR.} Neu quisquam responset, quando hasce aedis pultabit senex. 	
{PHILOL.} Numquid aliud? {TR.} Clavem mi harunc aedium Laconicam 	
iam iube efferri intus: hasce ego aedis occludam hinc foris. 	405
{PHILOL.} In tuam cústodelam meque et meas spes trado, Tranio.— 	
{TR.} Pluma haud interest, patronus an cliens probior siet. 	407-408
Homini, cui nulla in pectore est audacia, 	409
[nam cuivis homini, vel optumo vel pessumo] 	410
quamvis desubito facile est facere nequiter: 	
verum id videndum est, id viri docti est opus, 	
quae designata sint et facta nequiter, 	
tranquille cuncta et ut proveniant sine malo, 	
ne quid potiatur, quam ob rem pigeat vivere. 	415
sicut ego efficiam, quae facta hic turbavimus, 	
profecto ut liqueant omnia et tranquilla sint 	
neque quicquam nobis pariant ex se incommodi. 	
sed quid tu egredere, Sphaerio? {PVER} Iamiam * 	
* * {TR.} Optime. 	419a
praeceptis paruisti. {PVER.} Iussit maximo 	420
opere orare, ut patrem aliquo absterreres modo, 	
ne intro iret ad se. {TR.} Quin etiam illi hoc dicito, 	
facturum <me>, ut ne etiam aspicere aedis audeat, 	
capite obvoluto ut fugiat cum summo metu. 	
clavem cedo atque abi intro atque occlude ostium, 	425
et ego hinc occludam.—iube venire nunciam. 	
ludos ego hodie vivo praesenti hic seni 	
faciam, quod credo mortuo numquam fore. 	
concedam a foribus huc, hinc speculabor procul, 	
unde advenienti sarcinam imponam seni. 	430
	%II.ii 	
{THEOPROPIDES} Habeo, Neptune, gratiam magnam tibi, 	431
quom med amisisti abs te vix vivom domum. 	
verum si posthac me pedem latum modo 	
scies ímposisse in undam, hau causast, ilico 	
quod nunc voluisti facere quin facias mihi. 	435
apage, apage te a me nunciam post hunc diem: 	
quod crediturus tibi fui, omne credidi. 	
{TR.} Edepol, Neptune, peccavisti largiter, 	
qui occasionem hanc amisisti tam bonam. 	
{TH.} Triennio post Aegypto advenio domum; 	440
credo exspectatus veniam familiaribus. 	
{TR.} Nimio edepol ille potuit exspectatior 	
venire, qui te nuntiaret mortuom. 	
{TH.} Sed quid hoc? occlusa ianua est interdius. 	
pultabo. heus, ecquis intust? aperitin fores? 	445
{TR.} Quis homo est, qui nostras aedes accessit prope? 	
{TH.} Meus sérvos hic quidem est Tranio. {TR.} O Theopropides, 	
ere, salve, salvom te advenisse gaudeo. 	
usquin valuisti? {TH.} Vsque ut vides. {TR.} Factum optime. 	
{TH.} Quid vos? insanin estis? {TR.} Quidum? {TH.} Sic, quia 	450
foris ámbulatis, natus nemo in aedibus 	
servat, neque qui recludat neque † quis respondeat. 	
pultando [pedibus] paene confregi hasce ambas <foris>. 	
{TR.} Eho an tú tetigisti has aedis? {TH.} Cur non tangerem? 	454-455
quin pultando, inquam, paene confregi foris. 	456
{TR.} Tetigistin? {TH.} Tetigi, inquam, et pultavi. {TR.} Vah. {TH.} Quid est? 	
{TR.} Male hercle factum. {TH.} Quid est negoti? {TR.} Non potest 	
dici, quam indignum facinus fecisti et malum. 	
{TH.} Quid iam? {TR.} Fuge, obsecro, atque abscede ab aedibus. 	460
fuge huc, fuge ad me propius. tetigistin foris? 	
{TH.} Quo modo pultare potui, si non tangerem? 	
{TR.} Occidisti hercle—{TH.} Quem mortalem? {TR.} Omnis tuos. 	
{TH.} Di te deaeque ómnes faxint cum istoc omine— 	
{TR.} Metuo, te atque istos expiare ut possies. 	465
{TH.} Quam ob rem? aut quam subito rem mihi adportas novam? 	
* * * 	466a
{TR.} Et heus, iube illos illinc ambo abscedere. 	467
{TH.} Apscedite. {TR.} Aedes ne attigatis. tangite 	
vos quoque terram. {TH.} Obsecro hercle, quin eloquere * 	
* * * 	469a
{TR.} Quia septem menses sunt, quom in hasce aedis pedem 	470
nemo intro tetulit, semel ut emigravimus. 	
{TH.} Eloquere, quid ita? {TR.} Circumspicedum, numquis est, 	
sermonem nostrum qui aucupet? {TH.} Tutum probest. 	
{TR.} Circumspice etiam. {TH.} Nemo est. loquere nunciam. 	
{TR.} Capitale scelus est. {TH.} Quid est? non <satis> intellego. 	475
{TR.} Scelus, inquam, factum est iam diu, antiquom et vetus. 	
{TH.} Antiquom? {TR.} Id adeo nos nunc factum invenimus. 	
{TH.} Quid istúc est sceleris? aut quis id fecit? cedo. 	
{TR.} Hospes necavit hospitem captum manu; 	
iste, ut ego opinor, qui has tibi aedis vendidit. 	480
{TH.} Necavit? {TR.} Aurumque ei ademit hospiti 	
eumque híc defodit hospitem íbidem in aedibus. 	
{TH.} Quapropter id vos factum suspicamini? 	
{TR.} Ego dicam, ausculta. út foris cenaverat 	
tuos gnátus, postquam rediit a cena domum, 	485
abimus omnes cubitum; condormivimus: 	
lucernam forte oblitus fueram exstinguere; 	
atque ille exclamat derepente maximum. 	
{TH.} Quis homo? án gnatus meus? {TR.} St, tace, ausculta modo. 	
ait vénisse illum in somnis ad se mortuom. 	490
{TH.} Nempe ergo in somnis? {TR.} Ita. sed ausculta modo. 	
ait illum hoc pacto sibi dixisse mortuom. 	
{TH.} In somnis? {TR.} Mirum quin vigilanti diceret, 	
qui abhinc sexaginta annos occisus foret. 	
interdum inepte stultus es, <Theopropides>. 	495
{TH.} Taceo. {TR.} Sed ecce quae illi in * 	
'ego transmarinus hospes sum Diapontius. 	
hic habito, haéc mihi dedita est habitatio. 	
nam me Acheruntem recipere Orcus noluit, 	
quia praemature vita careo. per fidem 	500
deceptus sum: hospes [hic] me necavit isque me 	
defodit insepultum clám [ibidem] in hisce aedibus, 	
scelestus, auri causa. nunc tu hinc emigra. 	
scelestae haé sunt aedes, impia est habitatio'. 	
quae hic monstra fiunt, anno vix possum eloqui. 	505
{TH.} St, st. 	
{TR.} Quid, obsecro hercle, factum est? {TH.} Concrepuit foris. 	
{TR.} Hicin percussit! {TH.} Guttam haud habeo sanguinis, 	
vivom me accersunt Acheruntem mortui. 	
{TR.} Perii, illisce hodie hanc conturbabunt fabulam. 	510
nimis quám formido, ne manifesto hic me opprimat. 	
{TH.} Quid tute tecum loquere? {TR.} Abscede ab ianua. 	
fuge, obsecro hercle. {TH.} Quo fugiam? etiam tu fuge. 	
{TR.} Nihil ego formido, pax mihi est cum mortuis. 	
{INTVS.} Heus, Tranio. {TR.} Non me appellabis, si sapis. 	515
nihil ego commerui, neque istas percussi fores. 	
{INTVS.} Quaeso—<{TR.} Cave verbum faxis. {TH.} Dic> quid segreges 	
<sermonem. {TR.} Apage hinc te. {TH.} Quae r>es te agitat, Tranio? 	
quicum istaec loquere? {TR.} An quaeso tu appellaveras? 	
ita me di amabunt, mortuom illum credidi 	520
expostulare quia percussisses fores. 	
sed tu, etiamne astas nec quae dico optemperas? 	
{TH.} Quid faciam? {TR.} Cave respexis, fuge, [atque] operi caput. 	
{TH.} Cur non fugis tu? {TR.} Pax mihi est cum mortuis. 	
{TH.} Scio. quíd modo igitur? cur tanto opere extimueras? 	525
{TR.} Nil me curassis, inquam, ego mihi providero: 	
tu, ut occepisti, tantum quantum quis fuge, 	
atque Herculem invoca. {TH.} Hercules, ted invoco.— 	
{TR.} Et ego—tibi hodie ut det, senex, magnum malum. 	
pro di immortales, obsecro vestram fidem, 	530
quid ego hodie negoti confeci mali. 	
	%III.i 	
{DANISTA} Scelestiorem ego annum argento faenori 	532
numquam ullum vidi quam hic mihi annus optigit. 	
a mani ad noctem usque in foro dego diem, 	
locare argenti nemini nummum queo. 	535
{TR.} Nunc pol ego perii plane in perpetuom modum. 	
danista adest, qui dedit <argentum faenore>, 	
qui amica est empta quoque <opus in sumptus fuit>. 	
manifesta res est, nisi quid occurro prius, 	
ne hóc senex resciscat. ibo huic obviam. 	540
sed quidnam hic sese tam cito recipit domum? 	
metuo ne de hac re quippiam indaudiverit. 	
accedam atque adpellabo. ei quam timeo miser. 	
nihil est miserius quam animus hominis conscius, 	
sicut me † habet. verum utut res sese habet, 	545
pergam turbare porro: ita haec res postulat. 	
unde is? {THEOPROPIDES} Conveni illum unde hasce aedis emeram. 	
{TR.} Numquid dixisti de illo quod dixi tibi? 	
{TH.} Dixi hercle vero ómnia. {TR.} Ei misero mihi, 	
metuo ne techinae meae perpetuo perierint. 	550
{TH.} Quid tute tecum? {TR.} Nihil enim. sed dic mihi, 	
dixtine quaeso? {TH.} Dixi, inquam, ordine omnia. 	
{TR.} Etiam fatetur de hospite? {TH.} Immo pernegat. 	
{TR.} Negat <scelestus? {TH.} Negitat in>quam. {TR.} Cogita: 	
<non confitetur? {TH.}> Dicam si confessus sit. 	555
quid nunc faciundum censes? {TR.} Egon quid censeam? 	
cape, obsecro hercle, cúm eo úna iudicem 	
(sed eum videto ut capias, qui credat mihi): 	
tam facile vinces quam pirum volpes comest. 	
{DAN.} Sed Philolachetis servom éccum Tranium, 	560
qui mihi neque faenus neque sortem argenti danunt. 	
{TH.} Quo té agis? {TR.} Nec quoquam abeo. né ego sum miser, 	
scelestus, natus dis inimicis omnibus. 	
iam illo praesente adibit. ne ego homo sum miser, 	
ita et hinc et illinc mi exhibent negotium. 	565
sed occupabo adire. {DAN.} Hic ad me it, salvos sum, 	
spes est de argento. {TR.} Hílarus est: frustra est homo. 	
salvere iubeo te, Misargyrides, bene. 	
{DAN.} Salve et tu. quid de argentost? {TR.} Abi sis, belua. 	
continuo adveniens pilum iniecisti mihi. 	570
{DAN.} Hic homo est inanis. {TR.} Hic homo est certe háriolus. 	
{DAN.} Quin tu istas mittis tricas? {TR.} Quin quid vis cedo. 	
{DAN.} Vbi Philolaches est? {TR.} Numquam potuisti mihi 	
magis opportunus adven<ire quam> advenis. 	
{DAN.} Quid est? {TR.} Concede huc. <{DAN.} Quin mihi faenus red>ditur? 	575
{TR.} Scio té bona esse voce, ne clama nimis. 	
{DAN.} Ego hercle vero clamo. {TR.} Ah, gere morem mihi. 	
{DAN.} Quid tibi ego morem vis geram? {TR.} Abi quaeso hinc domum. 	
{DAN.} Abeam? {TR.} Redito huc circiter meridie. 	
{DAN.} Reddeturne igitur faenus? {TR.} Reddeturne. abi. 	580
{DAN.} Quid ego huc recursem aut operam sumam aut conteram? 	
quid si hic manebo potius ad meridie? 	
{TR.} Immo abi domum, verum hercle dico, abi modo. 	
* * * 	
{DAN.} Quin vos mihi faenus date. quid hic nugamini? 	585
{TR.} Eu hércle, ne tu—abi modo, ausculta mihi. 	
{DAN.} Iam hercle ego illum nominabo. * * {TR.} Euge strenue. 	
beatus vero es nunc, quom clamas. {DAN.} Meum peto. 	
multos me hoc pacto iam dies frustramini. 	
molestus si sum, reddite argentum: abiero. 	590
responsiones omnes hoc verbo eripis. 	
{TR.} Sortem accipe. {DAN.} Immo faenus, id primum volo. 	
{TR.} Quid ais tu, ómnium hominum taeterrime? 	
venisti huc te extentatum? agas quod in manu est. 	
non dat, non debet. {DAN.} Non debet? {TR.} Ne frit quidem 	595
ferre hinc potes. an metuis ne quo abeat foras 	
urbe exulatum faenoris causa tui, 	
quoi sortem accipere iam licet? {DAN.} Quin non peto 	
sortem: illuc primum, faenus, reddundum est mihi. 	599-600
{TR.} Molestus ne sis. nemo dat, age quid lubet. 	601
tu solus, credo, faenore argentum datas. 	
{DAN.} Cedo faenus, redde faenus, faenus reddite. 	
daturin estis faenus actutum mihi? 	
datur faenus mihi? {TR.} Faenus illic, faenus hic. 	605
nescit quidem nisi faenus fabularier. 	
ultro te. neque ego taetriorem beluam 	
vidisse me umquam quemquam quam te censeo. 	
{DAN.} Non edepol tu nunc me istis verbis territas. 	
{TH.} * calidum hoc est: etsi procul abest, urit male. * 	609a
quod illúc est faenus, opsecro, quod illíc petit? 	610
{TR.} Pater eccum advenit peregre non multo prius 	
illius, is tibi et faénus et sortem dabit, 	
ne inconciliare quid nos porro postules. 	
vide num moratur. {DAN.} Quin feram, si quid datur. 	
{TH.} Quid ais tu? {TR.} Quid vis? {TH.} Quis illic est? quid illíc petit? 	615
quid Philolachetem gnatum compellat <meum> 	
sic et praesenti tibi facit convicium? 	
quid illí debetur? {TR.} Obsecro hercle, <illud> iube 	
obi<ci illi> argentum ob os impurae beluae. 	
{TH.} Iubeam—? {TR.} Iuben homini argento os verberarier? 	620
{DAN.} Perfacile ego ictus perpetior argenteos. 	
{TR.} Audin? videturne, obsecro hercle, idoneus, 	625
danista qui sit, genus quod improbissimum est. 	
{TH.} Non ego istuc curo qui sit <quid sit> unde sit: 	
id volo mihi dici, id me scire éxpeto, 	
quod illud argentum est? {TR.} Est—huic debet Philolaches 	622
paulum. {TH.} Quantillum? {TR.} Quasi—quadraginta minas; 	
ne sane id multum censeas. {TH.} Paulum id quidem est. 	
adeo etiam argenti faenus creditum audio. 	629
{TR.} Quattuor quadraginta illi debentur minae, 	630
et sors et faenus. {DAN.} Tantumst, nihilo plus peto. 	
{TR.} Velim quidem hercle ut uno nummo plus petas. 	
dic te daturum, ut abeat. {TH.} Egon dicam dare? 	
{TR.} Dic. {TH.} Egone? {TR.} Tu ipsus. dic modo, ausculta mihi. 	
promitte, age inquam: ego iubeo. {TH.} Responde mihi: 	635
quid eo est argento factum? {TR.} Salvom est. {TH.} Solvite 	
vosmet igitur, si salvomst. {TR.} Aedis filius 	
tuos emit. {TH.} Aedis? {TR.} Aedis. {TH.} Euge, Philolaches 	
patrissat: iám homo in mercatura vortitur. 	
ain tu, aedis? {TR.} Aedis inquam. sed scin quoius modi? 	640
{TH.} Qui scire possum? {TR.} Vah. {TH.} Quid est? {TR.} Ne me roga. 	
{TH.} Nam quid ita? {TR.} Speculo claras, candorem merum. 	
{TH.} Bene hercle factum. quid, eas quanti destinat? 	
{TR.} Talentis magnis totidem quot ego et tu sumus. 	
sed arraboni has dedit quadraginta minas; 	645
hinc sumpsit quas ei dedimus. satin intellegis? 	
nam postquam haec aedes ita erant, ut dixi tibi, 	
continuo est alias aedis mercatus sibi. 	
{TH.} Bene hercle factum. {DAN.} Heus, iam adpetit meridie. 	649-651
{TR.} Absolve hunc quaeso, vomitu ne hic nos enecet. 	652
{TH.} Adulescens, mecum rém habe. {DAN.} Nempe aps te petam? 	
{TH.} Petito cras. {DAN.} Abeo: sat habeo, si cras fero.— 	
{TR.} Malum quod isti di deaeque omnes duint, 	655
ita mea consilia perturbat paenissime. 	
nullum edepol hodie genus est hominum taetrius 	
nec minus bono cum iure, quam danisticum. 	
{TH.} Qua in regione istas aedis emit filius? 	
{TR.} Ecce autem perii. {TH.} Dicisne hoc quod te rogo? 	660
{TR.} Dicam. sed nomen domini quaero quid siet. 	
{TH.} Age comminiscere ergo. {TR.} Quid ego nunc agam, 	
nisi ut in vicinum hunc proximum *, 	
eas émisse aedis huius dicam filium? 	
calidum hercle esse audivi optimum mendacium. 	665
quidquid dei dicunt, id decretumst dicere. 	
{TH.} Quid igitur? iam commentu's? {TR.} Di istum perduint— 	
(immo istunc potius) de vicino hoc proximo 	
tuos emit aedis filius. {TH.} Bonan fide? 	669-670
{TR.} Siquidém tu argentum reddituru's, tum bona, 	671
si redditurus non es, non emit bona. 	
non in loco emit perbono? {TH.} Immo in optumo. 	
cupio hercle inspicere hasce aedis. pultadum fores 	
atque evoca aliquem íntus ad te, Tranio. 	675
{TR.} Ecce autem perii. nunc quid dicam nescio. 	
iterum iam ad unum saxum me fluctus ferunt. 	
quid nunc? non hercle quid nunc faciam reperio: 	
manufesto teneor. {TH.} Evocadum aliquem ocius, 	
roga círcumducat. {TR.} Heus tu, at hic sunt mulieres: 	680
videndumst primum, utrum eae velintne an non velint. 	
{TH.} Bonum aequomque oras. i, percontare et roga. 	
ego hic tantisper, dum exis, te opperiar foris. 	
{TR.} Di te deaeque ómnes funditus perdant, senex, 	
itá mea consilia undique oppugnas male. 	685
euge, optume eccum aédium dominus foras 	
Simo progreditur intus. huc concessero, 	
dum mihi senatum consili in cor convoco. 	
igitur tum accedam hunc, quando quid agam invenero. 	
	%III.ii 	
{SIMO} Mélius anno hóc mihi nón fuit domi, 	690
néc quod una ésca me iúverit magis. 	
prándium uxór mihi pérbonum dedit, 	
núnc dormitúm iubet me íre: minime. 	
nón mihi fórte visum ílico fuit, 	
mélius quom prándium quám solet dedit: 	695
vóluit in cúbiculum abdúcere me anus. 	
nón bonust sómnus de prándio. apage. 	
clánculum ex aédibus me édidi foras. 	
tóta turgét mihi uxór, scio, domi. 	
{TR.} Rés parata ést mala in vésperum huic seni. 	700
nam ét cenandum ét cubandúmst ei male. 	
{SI.} Quóm magis cógito cúm meo animo: 	
sí quis dotátam uxorem átque anum habet, 	
néminem sóllicitat sópor: ibi omnibus 	
íre dormítum odio est véluti nunc mihi 	705
éxsequi cérta res ést, ut abeam 	
pótius hinc ád forum quám domi cubem. 	
átque pol néscio, ut móribus sient 	
vóstrae: haec sát scio quám me habeat male. 	
* * * 	709a
péius posthác fore quám fuit mihi. 	710
{TR.} Ábitus tuos tíbi, senex, fécerit male: 	
níhil erit, quód deorum úllum accusites; 	
te ípse iure óptimo mérito incusés licet. 	
témpus nunc ést senem hunc ádloqui mihi. 	
hóc habet. répperi quí senem dúcerem, 	715
quó dolo a mé dolorém procul péllerem. 	
áccedam. dí te ament plúrimum, Simo. 	
{SI.} Sálvos sis, Tránio. {TR.} Út vales? {SI.} Nón male. 	
quíd agis? {TR.} Hominem óptumum téneo. {SI.} Amicé facis, 	
quóm me laudás. {TR.} Decet. {SI.} Cérte. quin m<utuomst>: 	720
hércle ted haú bonum téneo servóm <manu>. 	
[{THEOPR.} Heía, mastígia, ad mé redi. {TR.} Iam ísti ero.] 	721a
{Si.}] quíd nunc? quam móx? {TR.} Quid est? {SI.} Quód solet fíeri hic 	722
íntus. {TR.} Quid id est? {SI.} Scis iam quíd loquar. síc decet. 	
* * morem geras. 	
víta quam sít brevis, * simul cógita. 	725
{TR.} * quid * ehem, 	
víx tandem percépi super his rébus nostris té loqui. 	
{SI.} músice hercle ágitis aetátem, ita ut vós decet, 	
vino et victu probo, piscatu electili 	729-730
vitam colitis. † {TR.} Immo vita antehac erat: 	731
nunc nobis omnia haec exciderunt <simul>. 	
{SI.} Quidum? {TR.} Ita óppido occidimus omnes, Simo. 	
{SI.} Non taces? prospere vobis cuncta usque adhuc 	
processerunt. {TR.} Ita ut dicis facta hau nego. 	735
nos profecto probe ut voluimus viximus. 	
séd, Simo, ita nunc ventus navem <nostram> deseruit. {SI.} Quid est? 	
quó modo? {TR.} Péssimo. {SI.} Quaéne subdúcta erat 	
túto in terra? {TR.} Eí. {SI.} Quid est? {TR.} Mé miserum, occidi. 	
{SI.} Quí? {TR.} Quia venit navis, nostrae navi quae frangat † ratem. 	740
{SI.} Vellem út tu velles, Tranio. sed quid est negoti? {TR.} Eloquar. 	
erus péregre venit. {SI.} Tunc <tibi> * portenditur, 	
inde férriterium, postea <crux. {TR.} Per tua te g>enua obsecro, 	
ne indícium ero facias meo. {SI.} É me, ne quid metuas, nil sciet. 	744-745
{TR.} Patrone, salve. {SI.} Nil moror mi istius modi clientis. 	746
{TR.} Nunc hoc quod ad te noster me misit senex— 	
{SI.} Hoc mihi responde primum, quod ego te rogo: 	
iam de istis rebus voster quid sensit senex? 	
{TR.} Nil quicquam. {SI.} Numquid increpavit filium? 	750
{TR.} Tam liquidust quam liquida esse tempestas solet * 	
nunc te hoc orare iussit opere maximo, 	
ut sibi liceret inspicere hasce aedis tuas. 	
{SI.} Non sunt venales. {TR.} Scio equidem istuc. sed senex 	
gynaeceum aedificare volt hic in suis 	755
et balineas et ambulacrum et porticum. 	
{SI.} Quid ergo somniavit? {TR.} Ego dicam tibi. 	
dare volt uxorem filio quantum potest, 	
ad eam rem facere volt novom gynaeceum. 	
nam sibi laudavisse hasce ait architectonem 	760
nescio quem exaedificatas insanum bene; 	
nunc hinc exemplum capere volt, nisi tu nevis. 	
nam ille eo maiore hinc opere ex te exemplum petit, 	
quia isti úmbram aestate tíbi esse audivit perbonam 	
sub sicco lumine usque perpetuom diem. 	765
{SI.} Immo edepol vero, quom usquequaque umbra est, tamen 	
sol semper hic est usque a mani ad vesperum: 	
quasi flagitator astat usque ad ostium, 	
nec mi umbra hic usquamst, nisi si in puteo quaepiamst. 	
{TR.} Quid, Sarsinatis ecqua est, si Vmbram non habes? 	770
{SI.} Molestus ne sis. haec sunt sicut praedico. 	
{TR.} At tamen inspicere volt. {SI.} Inspiciat, si lubet; 	
si quid erit quod illi placeat, de exemplo meo 	
ipse aedificato. {TR.} Eon, voco huc hominem? {SI.} I, voca. 	
{TR.} Alexándrum magnum atque Agathoclem aiunt maximas 	775
duo rés gessisse: quid mihi fiet tertio, 	
qui solus facio facinora immortalia? 	
vehit hic clitellas, vehit hic autem alter senex. 	
novicium mihi quaestum institui non malum: 	
nam muliones mulos clitellarios 	780
habent, at égo habeo homines clitellarios. 	
magni sunt oneris: quidquid imponas vehunt. 	
nunc húnc hau scio án conloquár. congrediar. 	
heus Théopropides. {TH.} Hém quis hic nóminat me? 	
{TR.} Eró servos múltis modís fidus. {TH.} Únde is? 	785
{TR.} Quod me miseras, adfero omne impetratum. 	
{TH.} Quid illíc, opsecro, tam diu destitisti? 	
{TR.} Seni non erat otium, id sum opperitus. 	
{TH.} Antiquom optines hoc tuom, tardus ut sis. 	
{TR.} Heus tu, si voles verbum hóc cogitare, 	790
simul flare sorbereque haud factu facilest. 	
ego híc esse et íllic simitu hau pótui. 	
{TH.} Quid nunc? {TR.} Vise, specta tuo usque arbitratu. 	
{TH.} Age <i>, duce me. {TR.} Num moror? {TH.} Supsequor te. 	
{TR.} Senex ipsus te ante ostium eccum opperitur. 	795
sed ut maestus est se hasce <aedis> vendidisse. 	
{TH.} Quid tandem? {TR.} Orat ut suadeam Philolacheti, 	
ut istas remittat sibi. {TH.} Haud opinor. 	
sibi quisque ruri metit. si male emptae 	
forent, nobis istas redhibere haud liceret. 	800
lucri quidquid est, id domum trahere oportet. 	
misericordias * hominem oportet. 	
{TR.} Morare hercle * facis. subsequere. {TH.} Fiat. 	
dó tibi ego operám. {TR.} Senex illíc est. em, tibi ádduxi hominem. 	
{SI.} Sálvom te advenisse peregre gaudeo, Theopropides. 	805
{TH.} Dei te ament. {SI.} Inspicere te aedis has velle aiebat mihi. 	
{TH.} Nisi tibi est incommodum. {SI.} Immo commodum. i intro atque inspice. 	
{TH.} At enim mulieres—{SI.} Cave tu ullam flocci faxis mulierem. 	
qua libet perambula aedis oppido tamquam tuas. 	
{TH.} Tamquam? {TR.} Ah, cave tu ílli obiectes nunc in aegritudine, 	810
te has emisse. non tu vides hunc, voltu uti tristi est senex? 	
{TH.} Video. {TR.} Ergo inridere ne videare et gestire admodum; 	
noli facere mentionem te <has> emisse. {TH.} Intellego, 	
et bene monitum duco, atque esse existumo humani ingeni. 	
quid nunc? {SI.} Quin tu is intro, atque otiose perspecta ut lubet. 	815
{TH.} Bene benigneque arbitror te facere. {SI.} Factum edepol volo. 	
[vin qui perductet? {TH.} Apage istum perductorem, non placet. 	816a
quidquid est, errabo potius quam perductet quispiam.] 	
{TR.} Viden vestibulum ante aedis hoc et ambulacrum cuius modi? 	817
{TH.} Luculentum edepol profecto. {TR.} Age specta postes cuius modi, 	
quanta firmitate facti et quanta crassitudine. 	
{TH.} Non videor vidisse postis pulchriores. {SI.} Pol mihi 	820
eo pretio empti fuerant olim. {TR.} Audin 'fuerant' dicere? 	
vix videtur continere lacrimas. {TH.} Quanti hosce emeras? 	
{SI.} Tris minas pro istis duobus praeter vecturam dedi. 	
{TH.} Hercle qui multo improbiores sunt quam a primo credidi. 	
{TR.} Quapropter? {TH.} Quia edepol ambo ab infimo tarmes secat. 	825
{TR.} Intempestivos excisos credo, id eis vitium nocet. 	
atque etiam nunc satis boni sunt, si sunt inducti pice; 	
non enim haec pultiphagus opifex opera fecit barbarus. 	
viden coagménta in foribus? {TH.} Video. {TR.} Specta, quam arte dormiunt. 	
{TH.} Dormiunt? {TR.} Illud quidem, ut conivent, volui dicere. 	830
satin habes? {TH.} Vt quidquid magis contemplo, tanto magis placet. 	
{TR.} Viden pictum, ubi ludificat cornix una volturios duos? 	
{TH.} Non edepol video. {TR.} At ego video. nam inter volturios duos 	
cornix astat, ea volturios duo vicissim vellicat. 	
quaeso huc ad me specta, cornicem ut conspicere possies. 	835
iam vides? {TH.} Profecto nullam equidem illic cornicem intuor. 	
{TR.} At tu isto ad vos optuere, quoniam cornicem nequis 	
conspicari, si volturios forte possis contui. 	
{TH.} Omnino, ut te absolvam, nullam pictam conspicio hic avem. 	
{TR.} Age, iam mitto, ignosco: aetate non quis optuerier. 	840
{TH.} Haec, quae possum, ea mihi profecto cuncta vehementer placent. 	
{SI.} Latius démum est operae pretium ivisse. {TH.} Recte edepol mones. 	
{SI.} Eho istum, puere, circumduce hasce aedis et conclavia. 	
nam egomet ductarem, nisi mi esset apud forum negotium. 	
{TH.} Apage istum a me perductorem, nil moror ductarier. 	845
quidquid est, errabo potius quam perductet quispiam. 	
{SI.} Aedis dico. {TH.} Ergo intro eo igitur sine perductore. {SI.} Ilicet. 	
{TH.} Ibo intro igitur. {TR.} Mane sis videam, ne canis—{TH.} Agedum vide. 	
{TR.} Est! abi, canis. est! abin diérecta? abin hinc in malam crucem? 	849-850
at etiam restas? est! ábi istinc. {SI.} Nil pericli est, age <modo>. 	851
tam placidast, quam feta. quam vis ire intro audacter licet. 	
eo ego hinc ad forum.—{TH.} Fecisti commode, bene ambula. 	
Tranio, age, canem istam a foribus <aliquis> abducat face, 	
etsi non metuenda est. {TR.} Quin tu illam aspice ut placide accubat; 	855
nisi molestum vis videri te atque ignavom. {TH.} Iam ut lubet. 	
sequere hac me igitur.—{TR.} Equidem haud usquam a pedibus apscedam tuis.— 	
	%IV.i 	
{PHANISCVS} Serví qui, quom culpá carent, tamén malum metuont, 	858
ei sólent esse eris utíbiles. 	
nam illí qui nil metuónt postquam sunt málum meriti, 	860
stultá sibi expetunt consília: 	
exércent sese ad cúrsuram, [fugiunt] sed eí si reprehensí sunt, 	
fáciunt de maló peculiúm quod nequeunt <dé bono>. 	
augent ex pauxillo * de parant. 	864-865
mihi in pectore consili * malam rem prius 	866
quam ut meum * 	
ut adhúc fuit, mihi corium ésse oportet, 	
sincérum atque ut votem vérberari. 	
si huíc imperábo, probé tectum habébo, 	870
malúm quom impluít ceteris, ne impluát mi. 	
nam ut sérvi volúnt esse erum, ita solet * 	
boní sunt: <bonúst>; improbí sunt, malús fit. 	
nam núnc domi nostrae tot péssimi vivont, 	
pecúli suí prodigí, plagigéruli. 	875
ubi adversum ut eant vocantur ero: 'non eo, molestus ne sis. 	
scio quo properas: gestis aliquo; iam hercle ire vis, mula, foras pastum.' 	
béne merens hóc preti inde ábstuli. abií foras. 	
sólus nunc eo advórsum ero ex plúrimis servis. 	879-880
hóc die crástini quóm erus rescíverit, 	881
máne castigábit eos búbulis exuviis. 	
póstremo minoris pendo tergum illorum, quam meum: 	
illi erunt bucaedae multo potius, quam ego sim restio. 	
	%IV.ii 	
{PINACIVM} Máne tu atque adsiste ílico, 	885
Phánisce. etiam respicis? 	
{PHAN.} Míhi molestus ne sies. 	886a
{PIN.} Víde ut fastidit simia. 	887
manésne ilico, ímpure párasite? {PHAN.} * 	887a
quí parasitus sum? {PIN.} Égo enim dicam: cíbo perduci pótis es quovis. 	888
{PHAN.} Mihi súm, libet esse. quid íd curas? 	
{PIN.} Ferócem facís, quia te érus amat. {PHAN.} Vah, 	890
oculí dolent. {PIN.} Cur? {PHAN.} Quia fúmus molestust. 	
{PIN.} Tace sís, faber, qui cúdere soles plúmbeos nummos. 	
{PHAN.} Nón potes tu cógere me, ut tíbi male dicam. 	
novít erus me. {PIN.} Suám quidem pól culcitulam opórtet. 	894-895
{PHAN.} Si sóbrius sis, male nón dicas. {PIN.} Tibi obtémperem, cum tu míhi nequeas? 	896
{PHAN.} Át tu mecum, péssime, ito advérsus; quaeso hercle abstine 	
iám sermonem de istis rebus. {PIN.} Faciam, et pultabo fores. 	
heus, écquis hic est, máximam qui hís iniuriam 	
foribús defendat? écquis has aperít foris? 	900
nemo hínc quidem foras éxit. 	
ut esse áddecet nequam hominés, ita sunt. sed eó magis cauto est ópus, ne huc 	
exeát qui male me múlcet. 	
	%III.iii 	
{TRANIO} Quíd tibi visum est mercimoni? {THEOPROPIDES} * totus gaudeo. 	904
{TR.} Num nimio emptae tibi videntur? {TH.} Numquam edepol ego me scio 	905
vidisse usquam abiectas aedes, nisi modo hasce. {TR.} Ecquid placent? 	
{TH.} Ecquid placeant me rogas? immo hercle vero perplacent. 	
{TR.} Cuius modi gynaeceum? quid porticum? {TH.} Insanum bonam. 	
non equidem ullam in publico esse maiorem hac existimo. 	
{TR.} Quin ego ipse et Philolaches in publico omnis porticus 	910
sumus commensi. {TH.} Quid igitur? {TR.} Longe omnium longissima est. 	
{TH.} Di immortales, mercimoni lepidi. <si> hercle nunc ferat 	
sex talenta magna argenti pro istis praesentaria, 	
numquam accipiam. {TR.} Si hercle accipere cupies, ego numquam sinam. 	
{TH.} Bene res nostra conlocata est istoc mercimonio. 	915
{TR.} Me suasore atque impulsore id factum audacter dicito, 	
qui subegi, faenore argentum ab danista ut sumeret, 	
quod isti dedimus arraboni. {TH.} Servavisti omnem ratem. 	
nempe octoginta debentur huic minae? {TR.} Hau nummo amplius. 	
{TH.} Hodie accipiat. {TR.} Ita enim vero, ne qua causa subsiet. 	920
vel mihi denumerato, ego illi porro denumeravero. 	
{TH.} At enim ne quid captioni mihi sit, si dederim tibi. 	
{TR.} Egone te ioculo modo ausim dicto aut facto fallere? 	
{TH.} Egone aps te ausim non cavere, ne quid committam tibi? 	
{TR.} Quid? tibi umquam quicquam, postquam tuos sum, verborum dedi? 	925
{TH.} Ego enim cavi recte: eam mihi des gratiam atque animo meo. 	
sat sapio, si aps te modo uno caveo. {TR.} Tecum sentio. 	
{TH.} Nunc abi rús, dic me advenisse filio. {TR.} Faciam, ut iubes. 	
{TH.} Curriculo iube in urbem veniat iam simul tecum. {TR.} Licet. 	929-930
nunc ego me illac per posticum ad congerrones conferam. 	931
dicam ut hic res sint quietae atque hunc ut hinc amoverim.— 	
	%IV.ii 	
{PHAN.} Hic quidem neque convivarum sonitus, item ut antehac fuit, 	933
neque tibicinam cantantem neque alium quemquam audio. 	
{TH.} Quae illaec res est? quid illisce homines quaerunt apud aedis meas? 	935
quid volunt? quid intro spectant? {PIN.} Pergam pultare ostium. 	
heus, reclude, heus, Tranio, etiamne aperis? {TH.} Quae haec est fabula? 	
{PIN.} Etiamne aperis? Callidamati nostro adversum venimus. 	
{TH.} Heus vos, pueri, quid istic agitis? quid istas aedis frangitis? 	
{PHAN.} Heus senex, quid tu percontare ad te quod nihil attinet? 	940
{TH.} Nihil ad me attinet? {PHAN.} Nisi forte factu's praefectus novos, 	
qui res alienas procures, quaeras videas audias. 	
{TH.} Non sunt istae aedis, ubi statis. {PHAN.} Quid ais? an iam vendidit 	
aedis Philolaches? aut quidem iste nos defrustratur senex. 	
{TH.} Vera dico. sed quid vobis est negoti hic? {PHAN.} Eloquar. 	945
erus hic noster potat. {TH.} Erus hic voster potat? {PHAN.} Ita loquor. 	
{TH.} Puere, nimium delicatu's. {PHAN.} Ei advorsum venimus. 	
{TH.} Cui homini? {PHAN.} Ero nostro. quaeso, quotiens dicendumst tibi? 	
{TH.} Puere, nemo hic habitat. nam te esse arbitror puerum probum. 	
{PHAN.} Non hic Philolaches adulescens habitat hisce in aedibus? 	950
{TH.} Habitavit, verum emigravit iam diu ex hisce aedibus. 	
{PIN.} Senex hic elleborosust certe. {PHAN.} Erras pervorse, pater. 	
nam nisi hinc hodie emigravit aut heri, certo scio 	
hic habitare. {TH.} Quin sex menses iam hic nemo habitat. {PIN.} Somnias. 	
{TH.} Egone? {PIN.} Tu. {TH.} Tu ne molestu's. sine me cum puero loqui. 	955
nemo habitat. {PHAN.} Habitat profecto, nám heri et nudius tertius, 	
quartus, quintus, sextus, usque postquam hinc peregre eius pater 	
abiit, numquam hic triduom unum desitum est potarier. 	
{TH.} Quid ais? {PHAN.} Triduom unum est haud intermissum hic esse et bibi, 	
scorta duci, pergraecari, fidicinas tibicinas 	960
†ducere. {TH.} Quis istaec faciebat? {PHAN.} Philolaches. {TH.} Qui Philolaches? 	
{PHAN.} Quoius patrem Theopropidem esse opinor. {TH.} Ei <mihi>, occidi, 	
si haec hic vera memorat. pergam porro percontarier. 	
ain tu istic potare solitum Philolachem istum, quisquis est, 	
cúm ero vostro? {PHAN.} Hic, inquam. {TH.} Puere, praeter speciem stultus es. 	965
vide sis, ne forte ad merendam quopiam devorteris 	
atque ibi ampliuscule quam sátis fuerit biberis. {PHAN.} Quid est? 	
{TH.} Ita dico, ne ad alias aedis perperam deveneris. 	
{PHAN.} Scio qua me ire oportet et quo venerim novi locum. 	
Philolaches hic habitat, cuius est pater Theopropides. 	970
qui, postquam pater ad mercatum hinc abiit, hic tibicinam 	
liberavit. {TH.} Philolachesne ergo? {PHAN.} Ita, Philematium quidem. 	
{TH.} Quanti? {PHAN.} Triginta. {TH.} Talentis? {PHAN.} Μὰ τὸν Ἀπόλλω, sed minis. 	
{TH.} Liberavit? {PHAN.} Liberavit valide, triginta minis. 	973a
{TH.} Ain minis triginta amicam destinatam Philolachi? 	974
{PHAN.} Aio. {TH.} Atque eam manu emisisse? {PHAN.} Aio. {TH.} Et, postquam eius hinc pater 	975
sit profectus peregre, perpotasse assiduo, ác simul 	
tuo cum domino? {PHAN.} Aió. {TH.} Quid? is aedis emit has hinc proxumas? 	
{PHAN.} Non aio. {TH.} Quadraginta etiam dedit huic quae essent pignori? 	
{PHAN.} Neque istud aio. {TH.} Ei, perdis. {PHAN.} Immo suom patrem illic perdidit. 	
{TH.} Vera cantas. {PHAN.} Vana vellem. patris amicu's videlicet. 	980
{TH.} Eu edepol patrem eius miserum praedicas. {PHAN.} Nihil hoc quidem est, 	
triginta minae, prae quam alios dapsilis sumptus facit. 	
{TH.} Perdidit patrem. {PHAN.} Vnus istic servos est sacerrimus, 	
Tranio: is vel Herculi conterere quaestum possiet. 	
edepol ne me eiús patris mísere miseret, qui cum istaec sciet 	985
facta ita, amburet ei misero corculum carbunculus. 	
{TH.} Si quidem istaec vera sunt. {PHAN.} Quid meream, quam ob rem mentiar? 	
{PIN.} Heus vos, ecquis hasce aperit? {PHAN.} Quid istas pultas, ubi nemo intus est? 	
alio credo comissatum abiisse. abeamus nunciam 	
atque porro quaeritemus <illos>. sequere hac me. <{PIN.} Sequor>. 	990
{TH.} Puere, iamne abis? {PHAN.} Libertas paenulast tergo tuo: 	
mihi, nisi ut erum metuam et curem, nihil est qui tergum tegam.— 	
	%IV.iii 	
{TH.} Perii hercle, quid opust verbis? ut verba audio, 	993
non equidem in Aegyptum hinc modo vectus fui, 	
sed etiam in terras solas orasque ultumas 	995
sum circumvectus, ita ubi nunc sim nescio. 	
verum iam scibo, nam eccum unde aedis filius 	
meus emit. quid agis tu? {SIMO} A foro incedo domum. 	
{TH.} Numquid processit ad forum hodie novi? 	
{SI.} Etiam. {TH.} Quid tandem? {SI.} Vidi efferri mortuom. {TH.} Hem. 	1000
{SI.} [Novom unum: vidi mortuom efferri foras.] 	
modo eum vixisse aiebant. {TH.} Vae capiti tuo. 	
{SI.} Quid tu otiosus res novas requiritas? 	
{TH.} Quia hodie adveni peregre. {SI.} Promisi foras, 	
ad cenam ne me te vocare censeas. 	1005
{TH.} Haud postulo edepol. {SI.} Verum cras, nisi <quis> prius 	
vocaverit me, vel apud te cenavero. 	
{TH.} Ne istuc quidem edepol postulo. nisi quid magis 	
es occupatus, operam mihi da. {SI.} Maxime. 	
{TH.} Minas quadraginta accepisti, quod sciam, 	1010
a Philolachete? {SI.} Numquam nummum, quod sciam. 	
{TH.} Quid, a Tránione servo? {SI.} Multo <hercle> id minus. 	
{TH.} Quas arraboni tibi dedit? {SI.} Quid somnias? 	
{TH.} Egone? at quidem tu, qui istoc te speras modo 	
potesse dissimulando infectum hoc reddere. 	1015
{SI.} Quid autem? {TH.} Quod me apsente hic tecum filius 	
negoti gessit. {SI.} Mecum ut ille hic gesserit, 	
dum tu hinc abes, negoti? quidnam aut quo die? 	1018-1020
{TH.} Minas tibi octoginta argenti debeo. 	1021
{SI.} Non mihi quidem hercle. verum, si debes, cedo. 	
fides servanda est, ne ire infitias postules. 	
{TH.} Profecto non negabo debere, et dabo; 	
tu cave quadraginta accepisse hinc te neges. 	1025
{SI.} Quaeso edepol huc me aspecta, et responde mihi. 	
<quadraginta istas cur mih>i argenti minas 	1026a
fil<ius, ut ais, debebat? {Th.}> Ego dicam tibi. 	
ta<lentis duobus, Tranio ut dixit> mihi, 	
de te aedis <emit. {SI.} De me> ille aedis emerit? 	
* * * 	
{SI.} Te velle uxorem aiebat tuo nato dare, 	1027
ideo aedificare hic velle aiebat in tuis. 	
{TH.} Hic aedificare volui? {SI.} Sic dixit mihi. 	
{TH.} Ei mihi, disperii. vocis non habeo satis. 	1030
vicine, perii, interii. {SI.} Numquid Tranio 	
turbavit? {TH.} Immo éxturbavit omnia. 	
deludificatust mé hodie indignis modis. 	
{SI.} Quid tú ais? {TH.} Haec res sic est ut narro tibi: 	
deludificatust me hodie in perpetuom modum. 	1035
nunc te obsecro, ut me bene iuves operamque des. 	
{SI.} Quid vis? {TH.} I mecum <hinc>, obsecro, <ad te> una simul. 	
{SI.} Fiat. {TH.} Servorumque operam et lora mihi cedo. 	
{SI.} Sume. {TH.} Eademque opera haéc tibi narravero, 	
quis med exemplis hodie ludificatus est. 	1040
	%V.i 	
{TRANIO} Quí homo timidus erit in rebus dubiis, nauci non erit; 	1041
atque equidem quid id esse dicam verbum nauci, nescio. 	
nám erus me postquam rus misit, filium ut suom arcesserem, 	
abii illac per angiportum ad hortum nostrum clanculum, 	1044-1045
ostium quod in angiportu est horti, patefeci fores, 	1046
eaque eduxi omném legionem, ét maris et feminas. 	
postquam ex opsidione in tutum eduxi maniplares meos, 	
capio consilium, ut senatum congerronum convocem. 	
quoniam convocavi, atque illi me ex senatu segregant. 	1050
ubi ego me video venire in meo foro, quantum potest 	
facio idem quod plurimi alii, quibus res timida aut turbidast: 	
pergunt turbare usque, ut ne quid possit conquiescere. 	
nam scio equidem nullo pacto iam esse posse haec clam senem. 	1054-1055
non amicus alius quisquamst * 	1056
aut * 	
pro * 	
ille qui * ero simul. * 	1059-1060
praeoccupabo atque anteveniam et foedus feriam. me moror. 	1061
sed quid hoc ést, quod foris concrepuit proxima vicinia? 	
erus meús hic quidem est. gustare ego eius sermonem volo. 	
{THEOPROPIDES} Ilico intra limen isti astate, ut, cum extemplo vocem, 	
continuo exiliatis. manicas celeriter conectite. 	1065
ego illum ante aedis praestolabor ludificatorem meum, 	
cuius ego hodie ludificabor corium, si vivo, probe. 	
{TR.} Res palam est. nunc te videre meliust quid agas, Tranio. 	
{TH.} Docte atque astu mihi captandumst cum illo, ubi huc advenerit. 	
non ego illi éxtemplo hamum ostendam, sensim mittam lineam. 	1070
dissimulabo me horum quicquam scire. {TR.} O mortalem malum, 	
alter hoc Athenis nemo doctior dici potest. 	
verba illi non magis dare hodie quisquam quam lapidi potest. 	
adgrediar hominem, appellabo. {TH.} Nunc ego ille húc veniat velim. 	
{TR.} Siquidem pol me quaeris, adsum praesens praesenti tibi. 	1075
{TH.} Euge, Tranio, quid agitur? {TR.} Veniunt rure rustici. 	
Philolaches iam hic aderit. {TH.} Edepol mi opportune advenerit. 	
nostrum ego hunc vicinum opinor esse hominem audacem et malum. 	
{TR.} Quidum? {TH.} Quia negat novisse vos. {TR.} Negat? {TH.} Nec vos sibi 	
nummum umquam argenti dedisse. {TR.} Abi, lúdis me, credo haud negat. 	1080
{TH.} Quid iam? {TR.} Scio, iocaris nunc tu. nam ille quidem <edepol> haud negat. 	
{TH.} Immo edepol negat profecto, neque se hasce aedis Philolachi 	
vendidisse. {TR.} Eho, an negavit sibi datum argentum, obsecro? 	
{TH.} Quin ius iurandum pollicitust dare se, si vellem, mihi, 	
neque se hasce aedis vendidisse neque sibi argentum datum [est]. 	1085
* * * 	
{TH.} Dixi ego istuc idem illi. {TR.} Quid ait? {TH.} Servos pollicitust dare 	
suos mihi omnes quaestioni. {TR.} Nugas. numquam edepol dabit. 	
{TH.} Dat profecto. {TR.} Quin i cum illo in ius. sine inveniam. {TH.} Mane. 	
experiar, ut opinor. certum est. {TR.} <Immo> mihi hominem cedo. 	1090
vel hominem iube aedis † mancipio poscere. {TH.} Immo hoc primum volo, 	
quaestioni accipere servos. {TR.} Faciundum edepol censeo. 	
{TH.} Quid si igitur ego accersam homines? {TR.} Factum iam esse oportuit. 	
ego interim hanc aram occupabo. {TH.} Quid ita? {TR.} Nullam rem sapis. 	
né enim illi huc confugere possint, quaestioni quos dabit. 	1095
hic ego tibi praesidebo, ne interbitat quaestio. 	
{TH.} Surge. {TR.} Minime. {TH.} Ne occupassis, obsecro, aram. {TR.} Cur? {TH.} Scies. 	
quia enim id maxime volo, ut illi ístoc confugiant. sine: 	
tanto apud iúdicem hunc argenti condemnabo facilius. 	
{TR.} Quod agas id agas. quid tu porro serere vis negotium? 	1100
nescis quam metuculosa res sit ire ad iudicem? 	
{TH.} Surgedum huc igitur. consulere quiddam est quod tecum volo. 	
{TR.} Sic tamen hinc consilium dedero. nimio plus sapio sedens. 	
tum consilia firmiora sunt de divinis locis. 	
{TH.} Surge, ne nugare. aspicedum contra me. {TR.} Aspexi. {TH.} Vides? 	1105
{TR.} Video. huc si quis intercedat tertius, pereat fame. 	
{TH.} Quidum? {TR.} Quia nil <illi> quaesti sit. mali hercle ambo sumus. 	
{TH.} Perii. {TR.} Quid tibi est? {TH.} Dedisti verba. {TR.} Qui tandem? {TH.} Probe 	
med emunxti. {TR.} Vide sis, satine recte: num mucci fluont? 	
{TH.} Immo etiam cerebrum quoque omne é capite emunxti meo. 	1110
nam omnia male facta vestra repperi radicitus, 	
non radicitus quidem hercle, verum etiam exradicitus. 	
{TR.} Numquam edepol hodie <hinc, si vivo,> invitus desistam tibi. 	
{TH.} Iam iubebo ignem et sarmenta, carnifex, circumdari. 	
{TR.} Ne faxis, nam elixus esse quam assus soleo suavior. 	1115
{TH.} Exempla edepol faciam ego in te. {TR.} Quia placeo, exemplum expetis? 	
{TH.} Loquere: quoius modi reliqui, quom hinc abibam, filium? 	
{TR.} Cum pedibus, manibus, cum digitis, auribus, oculis, labris. 	
{TH.} Aliud te rogo. {TR.} Aliud ergo nunc tibi respondeo. 	
sed eccum tui gnati sodalem video húc incedere 	1120
Callidamatem: illo praesente mecum agito, si quid voles. 	
	%V.ii 	
{CALLIDAMATES} Vbi somno sepelivi omnem atque édormivi crapulam, 	1122
Philolaches venisse <dixit> mihi suom peregre huc patrem 	
quoque modo hominem ad<venientem> servos ludificatus sit, 	
ait se metuere in conspe<ctum sui patris pr>ocedere. 	1125
nunc ego de sodalitate solus sum orator datus, 	
qui a patre eius conciliarem pacem. átque eccum optime. 	
iubeo te salvere et salvos cum advenis, Theopropides, 	
peregre, gaudeo. hic apud nos hodie cenes, sic face. 	
{TH.} Callidamates, dei te ament. de cena facio gratiam. 	1130
{CALL.} Quin venis? {TR.} Promitte: ego ibo pro te, si tibi non libet. 	
{TH.} Verbero, etiam inrides? {TR.} Quian me pro te ire ad cenam autumo? 	
{TH.} Non enim ibis. ego ferare faxo, ut meruisti, in crucem. 	
{CALL.} Age mitte ista ac te ad me ad cenam dic venturum. {TR.} Quid taces? 	
{CALL.} Sed tu, istuc quid confugisti in aram? {TR.} Inscitissimus 	1135
adveniens perterruit me. loquere nunc quid fecerim: 	
nunc utrisque disceptator eccum adest, age disputa. 	
{TH.} Filium corrupisse aio te meum. {TR.} Ausculta modo. 	
fateor potavisse, amicam liberasse absente te, 	
faenore argentum sumpsisse; id esse absumptum praedico. 	1140
numquid aliud fecit nisi quod [faciunt] summis gnati generibus? 	
{TH.} Hercle mihi tecum cavendum est, nimis qui es orator catus. 	
{CALL.} Sine me dum istuc iudicare. surge, ego isti adsedero. 	
{TH.} Maxime, accipito hanc <tute> ad te litem. {TR.} Enim istic captio est. 	
fac ego ne metuam * ut tu meam timeas vicem. 	1145
{TH.} Iam minoris <omnia alia fa>cio, prae quam quibus modis 	
me ludificatust. {TR.} Bene hercle factum, et factum gaudeo: 	
sapere istac aetate oportet, qui sunt capite candido. 	
{TH.} Quid ego nunc faciam? {TR.} Si amicus Diphilo aut Philemoni es, 	
dicito eis, quo pacto tuos te servos ludificaverit: 	1150
optumas frustrationes dederis in comoediis. 	
{CALL.} Tace parumper, sine vicissim me loqui, ausculta. {TH.} Licet. 	
{CALL.} Omnium primum sodalem me esse scis gnato tuo. 	
is adiit me, nam eum prodire pudet in conspectum tuom 	1154-1155
propterea quia fecit quae te scire scit. nunc te obsecro, 	1156
stultitiae adulescentiaeque éius ignoscas: tuost; 	
scis solere illanc aetatem tali ludo ludere. 	
quidquid fecit, una nobiscum fécit: nos deliquimus. 	
faenus, sortem sumptumque omnem, quí amica <empta> est, omnia 	1160
nos dabimus, nos conferemus, nostro sumptu, non tuo. 	
{TH.} Non potuit venire orator magis ad me impetrabilis 	
quam tu; neque <iam> illi sum iratus neque quicquam suscenseo. 	
immo me praesente amato bibito, facito quod lubet: 	
si hoc pudet, fecisse sumptum, supplicí habeo satis. 	1165
{CALL.} Dispudet. {TR.} <Post> istam veniam quid me fiet nunciam? 	
{TH.} Verberibus caedere multum pendens. {TR.} Tamen etsi pudet? 	
{TH.} Interimam hercle ego <te>, si vivo. {CALL.} Fac istam cunctam gratiam: 	
Tranioni amitte quaeso hanc noxiam causa mea. 	
{TH.} Aliud quidvis impetrari perferam a me facilius, 	1170
quam ut non égo istum pro suis factis pessumis pessum premam. 	
{CALL.} Mitte quaeso. {TH.} Istumne <ut mittam>? viden ut astat furcifer? 	
{CALL.} Tranio, quiesce, si sapis. {TH.} Tu quiesce hanc rem modo 	
petere: ego illum, ut sit quietus, verberibus subegero. 	
{TR.} Nihil opust profecto. {CALL.} Áge iam, sine te <hoc> exorarier. 	1175
{TH.} Nolo ores. {CALL.} Quaeso hercle. {TH.} Nolo, inquam, ores. {CALL.} Nequiquam nevis. 	
hanc modo noxiam unam, quaeso, <missam> fac causa mea. 	
{TR.} Quid gravaris? quasi non cras iam commeream aliam noxiam: 	
ibi utrúmque, et hoc et illud, poteris ulcisci probe. 	
{CALL.} Sine te exorem. {TH.} Age abi, abi impune. em huic habeto gratiam. 	1180
spectatores, fabula haec est acta, vos plausum date. 	

	@Titus Maccius Plautus	Persa	verse
	%PERSA 	
	%I.i 	
{TOXILVS} Qui amáns egens ingressus est princeps in Amoris vias, 	1
superávit aerumnis suis aerumnas Herculi. 	
nam cúm leone, cum éxcetra, cum cérvo, cum apro Aetólico, 	
cum avibús Stymphalicís, cum Antaeo déluctari mávelim, 	
quam cúm Amore: ita fio miser quaerendo argento mutuo, 	5
nec quicquam nisi 'non est' sciunt mihi respondere quos rogo. 	
{SAGARISTIO} Qui eró suo servíre volt bene sérvos servitútem, 	
ne illum edepol multa in pectore suo conlocare oportet, 	
quae eró placere cénseat praesénti atque apsentí suo. 	
ego neque lubenter servio neque satis sum ero ex sententia, 	10
sed quasi lippo oculo me érus meus manum apstinere hau quit tamen, 	
quin mi imperet, quin me suis negotiis praefulciat. 	
{TOX.} Quís illic est qui cóntra me astat? {SAG.} Quís hic est qui sic cóntra me astat? 	
{TOX.} Similis est Sagaristionis. {SAG.} Toxilus híc quidem meus amicust. 	
{TOX.} Ís est profecto. {SAG.} Eum esse opinor. {TOX.} Congrediar. {SAG.} Contra adgredibor. 	15
{TOX.} O Sagaristio, di ament te. {SAG.} O Toxilé, dabunt di quae exoptes. 	
út vales? {TOX.} Út queo. {SAG.} Quíd agitur? {TOX.} Vívitur. 	
{SAG.} Sátin ergo ex sententia? {TOX.} Si eveniunt quae exopto, satis. 	
{SAG.} Nimis stúlte amicis utere. {TOX.} Quid iam? {SAG.} Imperare oportet. 	
{TOX.} Mihi quidem tu iám eras mortuos, quia non te visitabam. 	20
{S.} Negotium edepol—{T.} Ferreum fortasse? {S.} Plusculum annum 	
fui praéferratus apud molas tribunus vapularis. 	
{TOX.} Vetus iam ístaec militiast tua. {SAG.} Satin tu úsque valuisti? {TOX.} Hau probe. 	
{SAG.} Ergo edepol palles. {TOX.} Saucius factus sum in Veneris proelio: 	
sagittá Cupido cor meum transfixit. {SAG.} Iam servi hic amant? 	25
{TOX.} Quíd ego faciam? disne advorser? quasi Titani cum eis belligerem 	
quibus sat esse non queam? 	
{SAG.} Vide modo, ulmeae catapultae tuom ne transfigant latus. 	
{TOX.} Básilice ágito eleútheria. 	
{SAG.} Quíd iam? {TOX.} Quia erus peregri est. {SAG.} Ain tu, 	29a
péregri est? {TOX.} Si tu tibi bene esse 	30
póte pati, veni: víves mecum, 	30a
básilico accipiere victu. 	31
{SAG.} Váh, iam scapulae pruriunt, quia te ístaec audivi loqui. 	
{TOX.} Sed hoc me únum excruciat. {SAG.} Quidnam id est? 	
{TOX.} Haéc dies summa hódie est, mea amíca sitne líbera, 	
an sémpiternam sérvitutem sérviat. {SAG.} Quid núnc vis ergo? 	34a
{TOX.} <Fácere ami>cum tibi me potis es sempiternum. {SAG.} Quem ad modum? 	35
{TOX.} Út mihi des nummos sescentos, quós pro capite illius pendam, 	
quós continuo tibi reponam in hoc tríduo, aut quadriduo. 	
age fí benignus, subveni. 	
{SAG.} Qua cónfidentia rogare tu á med argentum tantum audes, 	
ímpudens? quin si egomet totus véneam, vix recipi potis est 	40
quód tu me rogas; nam tú aquam a púmice nunc póstulas, 	
qui ípsus sitiat. {TOX.} Sicine hoc te mihi fácere? {SAG.} Quid faciam? {TOX.} Rogas? 	
alicúnde exora mutuom. {SAG.} Tu fác idem quod rogas me. 	
{TOX.} Quaesivi, nusquam repperi. {SAG.} Quaeram equidem, si quis credat. 	
{TOX.} Nempe habeo in mundo. {SAG.} Si id domi esset mihi, iam pollicerer: 	45
hoc meumst ut faciam sedulo. {TOX.} Quidquid erit, recipe te ad me. 	
quaeré tamen, ego item sedulo. {SAG.} Si quid erit, <te fac>iam ut scias. 	
{TOX.} * obsecro te resecro<que>, operam da hánc mihi 	
fidélem. {SAG.} Ah, odio me énicas. 	48a
{TOX.} Amóris vitio, non meo, nunc tibi morologus fio. 	49
{SAG.} At pol ego aps te concessero.—{TOX.} Iamne ábis? bene ambulato. 	50
sed recipe quam primum potes, cave fúas mi in quaestione. 	
usque ero domi, dum excoxero lenoni malam <rem magnam>.— 	
	%I.ii 	
{SATVRIO} Veterem atque antiquom quaestum maio<rum meum> 	53
servo atque obtineo et magna cum cura colo. 	
nam numquam quisquam meorum maiorum fuit, 	55
quin parasitando paverint ventres suos: 	
patér, avos, proavos, abavos, atavos, tritavos 	
quasi mures semper edere alienum cibum, 	
neque edacitate eos quisquam poterat vincere; 	
atque eis cognómentum erat durís Capitonibus. 	60
unde égo hunc quaestum optineo et maiorum locum. 	
neque quadrupulari me volo, neque enim decet 	
sine meo periclo ire aliena ereptum bona, 	
neque illí qui faciunt mihi placent. planen loquor? 	
nam publicae rei causa quicumque id facit 	65
magis quám sui quaesti, animus induci potest, 	
eum esse civem ét fidelem ét bonum. 	
sed * * 	
si legirupam qui damnet, det in publicum 	68a
dimidium; atque etiam in ea lege adscribier: 	69
ubi quadrupulator quempiam iniexit manum, 	70
tantidem ille illi rursus iniciat manum, 	
ut aequa parti prodeant ad tris viros: 	
si id fiat, ne isti faxim nusquam appareant, 	
qui hic albo rete áliena oppugnant bona. 	
sed sumne ego stultus, qui rem curo publicam, 	75
ubi sint magistratus, quos curare oporteat? 	
nunc huc intro ibo, visam hesternas reliquias, 	
quieríntne recte necne, num afuerit febris, 	
opertaen fuerint, ne quis obreptaverit. 	
sed aperiuntur aedes, remorandust gradus. 	80
	%I.iii 	
{TOXILVS} Omnem rem inveni, ut sua sibi pecunia 	81
hodie illam faciat leno libertam suam. 	
sed eccúm parasitum, quoius mi auxilio est opus. 	
simulabo quasi non videam: ita alliciam virum. 	
curate istic vos atque adproperate ocius, 	85
ne mihi morae sit quicquam, ubi ego intro advenero. 	
commisce mulsum, struthea † coluthequam appara, 	
bene ut in scutris concaleat, et calamum inice. 	
iam pól ille hic aderit, credo, congerro meus. 	
{SAT.} Me dicit, euge. {TOX.} Lautum credo e balineis 	90
iam hic adfuturum. {SAT.} Vt ordine omnem rem tenet. 	
{TOX.} Collyrae facite ut madeant et colyphia, 	
ne mihi incócta detis. {SAT.} Rem loquitur meram. 	
nihili sunt crudae, nisi quas madidas gluttias; 	
tum nisi cremore crassost ius collyricum, 	95
nihilist, macrum illud epicrocum pellucidum: 	
quasi †iuream esse ius decet collyricum. 	
nolo in vesicam quod eat, in ventrem volo. 	
{TOX.} Prope me hic nescio quis loquitur. {SAT.} O mi Iuppiter 	
terrestris, te coepulonus compellat tuos. 	100
{TOX.} O Saturio, opportune advenisti mihi. 	
{SAT.} Mendacium edepol dicis, atque haud te decet: 	
nam essurio venio, non advenio saturio. 	
{TOX.} At edes, nam iam intus ventris fumant focula. 	
calefieri iussi reliquias. {SAT.} Pernam quidem 	105
ius est adponi frigidam postridie. 	
{TOX.} Ita fieri iussi. {SAT.} Ecquid hallecis? {TOX.} Vah, rogas? 	
{SAT.} Sapis múltum ad genium. {TOX.} Sed <tu>, ecquid meministi, here 	
qua de re ego tecum mentionem feceram? 	
{SAT.} Memini: ut murena et conger ne calefierent; 	110
nam nimio melius oppectuntur frigida. 	
sed quid cessamus proelium committere? 	
dum mane est, omnis esse mortalis decet. 	
{TOX.} Nimis paéne manest. {SAT.} Mane quod tu occeperis 	
negotium agere, id totum procedit diem. 	115
{TOX.} Quaeso animum advorte hoc. iám heri narravi tibi 	
tecumque oravi, ut nummos sescentos mihi 	
dares utendos mutuos. {SAT.} Memini et scio, 	
et te me orare et mihi non esse quod darem. 	
nihili parasitus est, cui árgentum domi est: 	120
lubido extemplo coeperest convivium, 	
tuburcinari de suo, si quid domi est. 	
cynicum esse egentem oportet parasitum probe: 	
ampullam, strigilem, scaphium, soccos, pallium, 	
marsuppium habeat, inibi paullum praesidi, 	125
qui familiarem suam vitam oblectet modo. 	
{TOX.} Iam nolo argentum: filiam utendam tuam 	
mihi da. {SAT.} Numquam edepol cuiquam etiam utendam dedi. 	
{TOX.} Non ad istuc quod tu insimulas. {SAT.} Quid eam vis? {TOX.} Scies. 	
quia forma lepida et liberali est. {SAT.} Res itast. 	130
{TOX.} Hic leno neque te novit neque gnatam tuam. 	
{SAT.} Me ut quisquam norit, nisi ille qui praebet cibum? 	
{TOX.} Ita est. hoc tu mihi reperire argentum potes. 	
{SAT.} Cupio hercle. {TOX.} Tum tu me sine illam vendere. 	
{SAT.} Tun illam vendas? {TOX.} Immo alium adlegavero 	135
qui vendat, qui esse se peregrinum praedicet. 	
sicut istic leno non sex menses Megaribus 	
huc est cum commigravit. {SAT.} Pereunt reliquiae. 	
posterius istuc tamen potest. {TOX.} Scin quam potest? 	
numquam hercle hodie hic prius edes, ne frustra sis, 	140
quam te hoc facturum quod rogo adfirmas mihi; 	
atqué nisi gnatam tecum huc iam quantum potest 	
adducis, exigam hercle ego te ex hac decuria. 	
quid nunc? quid est? quin dicis quid facturus sis? 	
{SAT.} Quaeso hercle me quoque etiam vende, si lubet, 	145
dum saturum vendas. {TOX.} Hoc, si facturu's, face. 	
{SAT.} Faciam equidem quae vis. {TOX.} Bene facis. propera, abi domum; 	
praemonstra docte, praecipe astu filiae, 	
quid fabuletur: ubi se natam praedicet, 	
qui sibi parentes fuerint, unde surpta sit. 	150
sed longe ab Athenis esse se gnatam autumet; 	
et ut adfleat, cum ea memoret. {SAT.} Etiam tu taces? 	
ter tanto peior ipsa est quam illam tu esse vis. 	
{TOX.} Lepide hercle dicis. sed scin quid facias? cape 	
tunicam atque zonam, et chlamydem adferto et causeam, 	155
quam ille habeat qui hanc lenoni huic vendat. {SAT.} Eu, probe. 	
{TOX.} Quasi sit peregrinus. {SAT.} Laudo. {TOX.} Et tu gnatam tuam 	
ornatam adduce lepide in peregrinum modum. 	
{SAT.} Πόθεν ornamenta? {TOX.} Abs chorago sumito; 	
dare debet: praebenda aediles locaverunt. 	160
{SAT.} Iam faxo hic aderunt. sed ego nihil horunc scio. 	
{TOX.} Nihil hercle vero. nam ubi ego argentum accepero, 	
continuo tu illam a lenone adserito manu. 	
{SAT.} Sibi habeat, si non extemplo ab eo abduxero.— 	
{TOX.} Abi et istuc cura. interibi egó puerum volo 	165
mittere ad amicam meam, út habeat animum bonum, 	
me esse effecturum <hoc> hodie. nimis longum loquor.— 	
	%II.i 	
{SOPHOCLIDISCA} Satis fúit índoctae, ímmemori, insípienti dicére totiens. 	168
nimis tándem me quidem pró barda et pro rústica reor habitam ésse aps te. 	
quamquam égo vinum bibo, at mándata non cónsuevi simul bíbere una. 	170
me quídem iam satis tibi spéctatam censébam esse et meos móres. 	
nam equidém te iam sectór quintum hunc annúm, quom interea, crédo, 	
ovis si ín ludum iret, pótuisset iam fíeri ut probe litterás sciret, 	
quom interím tu meum ingeniúm fans atque infans nondum etiam edídicisti. 	
potin út taceas? potin né moneas? 	175
memini ét scio et calleo et cómmemini. 	
amas pól misera: id tuos scátit animus. 	
ego istúc placidum tibi ut sít faciam. 	
{LEMNISELENIS} Miser ést qui amat.—{SOPH.} Cérto is quidém nihilist, 	
qui níl amat: quíd ei homini ópus vita est? 	180
iré decet me, út erae opsequéns fiam, libéra ea opera ócius ut sit. 	
convéniam hunc Toxilum: eius auris, quae mandata sunt, onerabo. 	
	%II.ii 	
{TOXILVS} Sátin haec tibi sunt plána et certa? sátin haec meministi ét tenes? 	183
{PAEGNIVM} Melius quam tu qui docuisti. {TOX.} Ain véro, verbereum caput? 	
{P.} Aio enim véro. {T.} Quid ergo dixi? {P.} Ego recte apud illam dixero. 	185
{TOX.} Non edepol scis. {PAEG.} Da hercle pignus, ni omnia memini et scio, 	
et quidem sí scis tute, quot hodie habeas digitos in manu. 	
{TOX.} Egon dem pignus tecum? {PAEG.} Audacter, si lubido est perdere. 	
{T.} Bona pax sit potius. {P.} Tum tu igitur sine me ire. {T.} Et iubeo et sino; 	
sed ita volo te ire, ut domí sis, cum ego te esse illi censeam. 	190
{PAEG.} Faciam. {TOX.} Quo ergo is nunc? {PAEG.} Domum: uti domi sim, quom illi censeas. 	
{TOX.} Scelus tu pueri es, atque ob istánc rem ego aliqui te peculiabo. 	
{PAEG.} Scio fide hercle erili ut soleat impudicitia opprobrari 	
nec subigi queantur umquam, ut pro éa fide habeant iudicem. 	
{T.} Abi modo. {P.} Ego laudabis faxo. {T.} Sed has tabellas, Paegnium, 	195
ipsi Lemniseleni fac des et quae iussi nuntiato. 	
{SOPH.} Cesso ire ego quo missa sum? 	
{P.} Eo ego. {T.} I sane. ego domum ibo. face rem hanc cum cura geras. 	
vola curriculo.—{PAEG.} Istuc marinus passer per circum solet. 	
illic hinc abiit intro huc. sed quis haec ést quae med advorsum incedit? 	200
{S.} Paegnium hic quidem est. {P.} Sophoclidisca haéc peculiarest eius 	
quo ego sum missus. {S.} Nullus esse hodie hóc puero peior perhibetur. 	
{PAEG.} Compellabo. {SOPH.} Commorandust. {PAEG.} Apud hanc obieci * 	
{SOPH.} Paegnium, deliciae pueri, salve. quid agis? ut vales? 	
{PAEG.} Sophoclidisca, di me amabunt. {SOPH.} Quid me? {PAEG.} Vtrum hercle <di volent>; 	205
sed si ut digna es faciant, odio hercle habeant et faciant male. 	
{SOPH.} Mitte male loqui. {PAEG.} Quom ut digna es dico, bene, non male loquor. 	
{SOPH.} Quid agis? {PAEG.} Feminam scelestam te astans contra contuor. 	
{SOPH.} Certe equidem puerum peiorem quam te novi neminem. 	
{PAEG.} Quid male facio aut quoi male dico? {SOPH.} Quoi pol cumque occasio est. 	210
{PAEG.} Nemo homo umquam ita arbitratust. {SOPH.} At pol multi esse ita sciunt. 	
{PAEG.} Heia. {SOPH.} Beia. {PAEG.} Tuo ex ingenio mores alienos probas. 	
{SOPH.} Fateor ego profecto me esse ut decet lenonis familiae. 	
{PAEG.} Satis iam dictum habeo. {SOPH.} Sed quid tu? confitere ut te autumo? 	
{PAEG.} Fatear, si ita sim. {SOPH.} Iam ábi, vicisti. {PAEG.} Abi núnciam ergo. {SOPH.} Hoc mi expedi, 	215
quó agis? {PAEG.} Quo tu? {SOPH.} Dic tu. <{PAEG.} Dic tu. {Soph.}> Prior rogavi. {PAEG.} At post scies. 	
{SOPH.} Eo ego hinc haud longe. {PAEG.} Et quidem ego haud longe <hinc eo>. {SOPH.} Quo ergo <is>, scelus? 	
{PAEG.} Nisi scieró prius ex te, tu ex me numquam hoc quod rogitas scies. 	
{SOPH.} Numquam ecastor hodie scibis prius quam ex te audivero. 	
{PAEG.} Itane est? {SOPH.} Itane est. {PAEG.} Mala es. {SOPH.} Scelestu's. {PAEG.} Decet me. {SOPH.} Me quidem addecet. 	220
{PAEG.} Quid ais? certumnest celare, quó iter facias, pessuma? 	
{SOPH.} Offirmastin occultare quo te immittas, pessume? 	
{PAEG.} Par pari respondes dicto. abi iam, quando ita certa res. 	
nihili facio scire. valeas. {SOPH.} Asta. {PAEG.} At propero. {SOPH.} Et pol ego item. 	
{PAEG.} Ecquid habes? {SOPH.} Ecquid tú? {PAEG.} Nil equidem. {SOPH.} Cedo manum ergo. {PAEG.} Estne haec manus? 	225
{SO.} Vbi illa altera ést furtifica laeva? {PA.} Domi eccam. huc nullam attuli. 	
{SOPH.} Habes nescio quid. {PAEG.} Ne me attrecta, subigitatrix. {SOPH.} Sin te amo? 	
{PAEG.} Male operam locas. {SOPH.} Qui? {PAEG.} Quia enim nihil amas, quom ingratum amas. 	
{SOPH.} Temperi hanc vigilare oportet formulam atque aetatulam, 	
né, ubi versicapillus fias, foede semper servias. 	230
tu quidem haud étiam es octoginta pondo. {PAEG.} At confidentia 	
illa militia militatur multo magis quam pondere. 	
atque ego hanc [nunc] operam perdo. {SOPH.} Quid iam? {PAEG.} Quia peritae praedico. 	
sed ego cesso. {SOPH.} Mane. {PAEG.} Molesta es. {SOPH.} Ergo <ero> quoque, nisi scio, 	
quó agas te. {PAEG.} Ad vos. {SOPH.} Et pol ego ad vos. {PAEG.} Quid eo? {SOPH.} Quid id ad te attinet? 	235
{PA.} Enim non ibis nunc, vicissim nisi scio. {SO.} Odiosu's. {PA.} Lubet. 	
numquam hercle istuc exterebrabis, tu ut sis peior quam ego siem. 	
{SOPH.} Malitia certare tecum miseria est. {PAEG.} Mers tu mala es. 	
{SO.} Quid est quod metuas? {PA.} Idem istuc quod tu. {SO.} Dic ergo * 	
[ne hoc cuiquam homini edicerem, omnes muti ut loquerentur prius.] 	240
{PA.} Edictum est magno opere mihi, ne quoiquam hoc homini crederem, 	
omnes muti ut eloquerentur prius hoc quám ego. {SO.} At tu hoc face: 	
fide data credamus. {PAEG.} Novi: omnes sunt lenae levifidae, 	
neque tippulae levius pondust, quam fides lenonia. 	
{SO.} Dic amabo. {PA.} Dic amabo. {SO.} Nolo ames. {PA.} Facile impetras. 	245
{SOPH.} Tecum habeto. {PAEG.} Et tu hoc taceto. {SOPH.} Tacitum erit. {PAEG.} Celabitur. 	
{SOPH.} Toxilo has fero tabellas tuo ero. {PAEG.} Abi, eccillum domi. 	
at ego hánc ad Lemniselenem tuam eram opsignatam abietem. 	
{SOPH.} Quid istic scriptum? {PAEG.} Iuxta tecum, si tu nescis, nescio; 	
nisi fortasse blanda verba. {SOPH.} Ábeo. {PAEG.} Et ego ábiero.— {SOPH.} Ambula.— 	250
	%II.iii 	
{SAGARISTIO} Ióvi opulento, íncluto, 	251
Ope gnáto, suprémo, validó, viripoténti, 	
opés, spes bonás, copiás commodánti 	
* lubens vítulorque merito, 	
quiá meo amico amíciter hanc cómmoditatis cópiam 	255
danúnt, argenti mutui ut éi egenti opem adferam; 	
quód ego non magis sómniabam neque opinabar neque censebam, 	
eam fore mihi occasionem, ea nunc quasi decidit de caelo; 	
nam erus meus me Eretriam misit, domitos boves ut sibi mercarer, 	
dedit argentum, nam ibi mercatum dixit esse die septumi: 	260
stultus, qui hoc mihi daret argentum, cuius ingenium noverat. 	
nam hoc argentum álibi abutar: boves, quos emerem, non erant; 	
nunc et amico prosperabo et genio meo multá bona faciam, 	
diu quo bene erit, die úno absolvam: tux tax tergo erit meo. non curo. 	
nunc amico homini boves dómitos mea ex crumina largiar. 	265
nam id demum lepidumst, triparcos homines, vetulos, avidos, aridos 	
béne admordere, qui salinum servo obsignant cum sale. 	
virtús, ubi occásio admonet, dispicere. quid faciet mihi? 	
verberibus caedi iusserit, compédes impingi? vapulet, 	
ne sibi me credat supplicem fore: vae illi, nil iam mihi novi 	270
offérre potest, quin sím peritus. sed * Toxili 	
púerum Paegnium eccum. 	271a
	%II.iv 	
{PAEGNIVM} Pensúm meum, quod datumst, cónfeci. nunc dómum propero. {SAG.} Mane, etsí properas. 	272
Paégnium, ausculta. {PA.} Emere oportet, quem tibi oboediré velis. {S.} Asta. 	
{PAEG.} Exhibeas molestiam, ut opínor, si quid debeam, 	
qui nunc sic tamen es molestus. {SAG.} Scelerate, etiam respicis? 	275
{PAEG.} Scio ego quid sim aetatis, eo istuc maledictum impune auferes. 	
{SAG.} Vbi Tóxilus est tuus érus? {PAEG.} Vbi illí libet, néque te consulit. {SAG.} Etiam 	
dicís ubi sit, venéfice? 	
{PAEG.} Néscio, inquam, ulmítriba tu. 	
{SAG.} Male dícis maiorí. {PAEG.} Prior proméritus perpetiáre. 	280
servam operam, linguam liberam erus iussit med habere. 	280a
{SAG.} Dicisne mi, ubi sit Toxilus? {PAEG.} Dico ut perpetuo pereas. 	281
{SAG.} Caedere hodie tu restibus. {PAEG.} Tua quidem, cucule, causa! 	
non hercle, si os perciderim tibi, metuam, morticine. 	
{SAG.} Video ego te: iam incubitatus es. {PAEG.} Ita sum. quid id ad te [attinet]? 	
at non sum, ita ut tu, gratiis. {SAG.} Confidens. {PAEG.} Sum hercle vero. 	285
nam ego me confido liberum fore, tu te numquam speras. 	
{SAG.} Potin ut molestus ne sies? {PAEG.} Quod dicis facere non quis. 	
{SA.} Abi in malam rem. {PA.} At tu domum: nam ibi tibi parata praestost. 	
{SAG.} Vadatur hic me. {PAEG.} Vtinam vades desint, in carcere ut sis. 	
{SAG.} Quid hoc? {PAEG.} Quid est? {SAG.} Etiam, scelus, male loquere? {PAEG.} Tandem ut liceat, 	290
quom servos sis, servom tibi male dicere. {SAG.} Itane? specta 	
quid dedero. {PAEG.} Nil, nam nil habes. {SAG.} Di deaeque me omnes perdant— 	
{PAEG.} Amicus sum, eveniant volo tibi quae optas. {SAG.} Atque id fiat, 	
nisi te hodie, si prehendero, defigam in terram colaphis. 	
{PAEG.} Tun me defigas? te cruci ipsum adfigent propediem alii. 	295
{SAG.} Qui te di deaeque—scis quid hinc porro dicturus fuerim, 	
ni linguae moderari queam. potin abeas? {PAEG.} Abigis facile. 	
nam umbra mea iam intus vapulat.—{SAG.} Vt istúnc di deaeque perdant. 	
tamquam proserpens bestiast bilinguis et scelestus. 	
hercle illum abiisse gaudeo. foris aperit, eccere autem 	300
quem convenire maxime cupiebam egreditur intus. 	
	%II.v 	
{TOXILVS} Paratum iam esse dicito, unde argentum sit futurum, 	302
iubeto habere animum bonum, dic me illam amare multum; 	
ubi se adiuvat, ibi me adiuvat. quae dixi ut nuntiares, 	
satin ea tenes? {SOPHOCLIDISCA} Magis cálleo quam aprugnum callum callet.— 	305
{TOX.} Propera, abi domum. * {SAG.} Nunc ego huic graphice facetus fiam. 	
subnixis alis me inferam atque amicibor gloriose. 	
{TOX.} Sed quís hic ansatus ambulat? {SAG.} Magnifice conscreabor. 	
{TOX.} Sagaristio hic quidemst. quíd agitur, Sagaristio? ut valetur? 	
ecquid, quod mandavi tibi, †estne in te speculae? {SAG.} Adito. 	310
videbitur. factum volo. venito. promoneto. 	
{TOX.} Quid hoc híc in collo tibi tumet? {SAG.} Vomicast, pressare parce; 	
nam ubi quí mala tangit manu, dolores cooriuntur. 	
{TOX.} Quando istaec innatast tibi? {SAG.} Hodie. {TOX.} Secari iubeas. 	
{SAG.} Metuo, ne immaturam secem, ne exhibeat plus negoti. 	315
{TOX.} Inspicere morbum tuom lubet. {SAG.} Ah ah, abi atque cave sis 	
a cornu. {TOX.} Quid iam? {SAG.} Quia boves bini hic sunt in crumina. 	
{TOX.} Emitte sodes, ne enices fame; sine ire pastum. 	
{SAG.} Enim métuo, ut possim reicere in bubile, ne vagentur. 	
{TOX.} Ego reiciam. habe animum bonum. {SAG.} Credetur, commodabo. 	320
sequere hac sis. argentum hic inest, quod mecum dudum orasti. 	
{TOX.} Quid tú ais? {SAG.} Dominus me bovis mercatum Eretriam misit. 	
nunc mi Eretria erit haec tua domus. {TOX.} Nimis tú facete loquere. 	
atque ego omne argentúm tibi hoc actutum incolume redigam; 	
nam iam omnes sycophantias instruxi et comparavi, 	325
quo pacto ab lenone auferam hoc argentum, {SAG.} Tanto melior. 	
{TOX.} Et mulier ut sit libera atque ipse ultro det argentum. 	
sed sequere me: ad eam rem usus est tua mihi opera.—{SA.} Vtere ut vis.— 	
	%III.i 	
{SATVRIO} Quae res bene vortat mi et tibi et ventri meo 	329
perennitatique adeo huic, perpetuo cibus 	330
ut mihi supersit, suppetat, superstitet: 	
sequere hac, mea gnata, me, cum dis volentibus. 	
quoi rei opera detur scis, tenes, intellegis; 	
communicavi tecum consilia omnia. 	
ea causa ad hoc exemplum te exornavi ego. 	335
venibis tu hodie, virgo. {VIRGO} Amabo, mi pater, 	
quamquam libenter escis alienis studes, 	
tuin véntris causa filiam vendas tuam? 	
{SAT.} Mirum quin regis Phílippi causa aut Attali 	
te potius vendam quam mea, quae sis mea. 	340
{VIR.} Vtrum tú pro ancilla mé habes an pro filia? 	
{SAT.} Vtrum hercle magis in ventris rem videbitur. 	
meum, opino, imperiumst in te, non in me tibi. 	
{VIR.} Tua istaéc potestas est, pater. verum tamen, 	
quamquam res nostrae sunt, pater, pauperculae, 	345
modice et modeste meliust vitam vivere; 	
nam ad paupertatem si admigrant infamiae, 	
gravior paupertas fit, fides sublestior. 	
{SAT.} Enim véro odiosa es. {VIR.} Non sum, neque me esse arbitror, 	
quom parva natu recte praecipio patri. 	350
nam inimici famam non ita ut natast ferunt. 	
{SAT.} Ferant eantque maximam malam crucem; 	
neque ego ínimicitias omnes pluris existimo, 	
quam mensa inanis nunc si apponatur mihi. 	
{VIR.} Patér, hominum immortalis est infamia; 	355
etiam tum vivit, cum esse credas mortuam. 	
{SAT.} Quid? metuis, ne te vendam? {VIR.} Non metuo, pater. 	
verum insimulari nolo. {SAT.} At nequiquam nevis. 	
meo modo istuc potius fiet quam tuo 	
fiat. quae hae res sunt? {VIR.} Cogita hoc verbum, pater: 	360
erus sí minatus est malum servo suo, 	
tametsi íd futurum non est, ubi captumst flagrum, 	
dum tunicas ponit, quanta adficitur miseria! 	
ego nunc quod non futurumst formido tamen. 	
{SAT.} Virgo atque mulier nulla erit quin sit mala, 	365
quae praeter sapiet quam placet parentibus. 	
{VIR.} Virgo atque mulier nulla erit quin sit mala, 	
quae reticet, si quid fieri pervorse videt. 	
{SAT.} Malo cavere meliust te. {VIR.} At si non licet 	
cavere, quid agam? nám ego tibi cautum volo. 	370
{SA.} Malusne égo sum? {VI.} Non es, neque me dignumst dicere, 	
verum ei rei operam do, ne alii dicant, quibus licet. 	
{SAT.} Dicat quod quisque volt; ego de hac sententia 	
non demovebor. {VIR.} At, meo sí liceat modo, 	
sapienter potius facias quam stulte. {SAT.} Lubet. 	375
{VIR.} Lubere per me tibi licere intellego; 	
verum lubere hau lubeat, sí liceat mihi. 	
{SAT.} Futura es dicto oboediens an non patri? 	
{VIR.} Futura. {SAT.} Scis iam tibi quae praecepi? {VIR.} Omnia. 	
{SAT.} Et ut surrupta fueris? {VIR.} Docte calleo. 	380
{SAT.} Et qui parentes fuerint? {VIR.} Habeo in memoria. 	
necessitate me mala ut fiam facis. 	
verum videto, me ubi voles nuptum dare, 	
ne haec fama faciat repudiosas nuptias. 	
{SAT.} Tace, stúlta. non tu nunc hominum mores vides? 	385
quoivis modi hic cum [mala] fama facile nubitur: 	
dum dos sit, nullum vitium vitio vortitur. 	
{VIR.} Ergo istuc facito ut veniat in mentem tibi, 	
me esse indotatam. {SAT.} Cave sis tu istuc dixeris. 	
pol deum virtute dicam et maiorum meum, 	390
ne te indotatam dicas, quoi dos sit domi: 	
librorum eccillum hábeo plenum soracum. 	
si hoc adcurassis lepide, cui rei operam damus, 	
dabuntur dotis tibi inde sescenti logi, 	
atque Attici omnes; nullum Siculum acceperis: 	395
cum hac dote poteris vel mendico nubere. 	
{VIR.} Quin tu me ducis, si quo ducturu's, pater? 	
vel tu me vende vel face quid tibi lubet. 	
{SAT.} Bonum aequomque oras. sequere hac.—{VIR.} Dicto sum audiens.— 	
	%III.ii 	
{DORDALVS} Quidnam esse acturum hunc dicam vicinum meum, 	400
qui mihi iuratust sese hodie argentum dare? 	
quod si non dederit atque hic dies praeterierit, 	
ego argentum, ille iusiurandum amiserit. 	
sed ibi concrepuit foris. quisnam egreditur foras? 	
	%III.iii 	
{TOXILVS} Curate isti intus, iam égo domum me recipiam. {DOR.} Oh, 	405
Toxile, quid agitur? {TOX.} Oh, lutum lenonium, 	
commixtum caeno sterculinum publicum, 	
impure, inhoneste, iniure, inlex, labes popli, 	
pecuniae accípiter avide atque invide, 	
procax, rapax, trahax—trecentis versibus 	410
tuas ímpuritias traloqui nemo potest— 	
accipin argentum? accipe sis argentum, impudens, 	
tené sis argentum, etiam tu argentum tenes? 	
possum te facere ut argentum accipias, lutum? 	
non mihi censebas copiam argenti fore, 	415
qui nisi iurato mihi nil ausu's credere? 	
{DOR.} Sine respirare me, ut tibi respondeam. 	
vir summe populi, stabulum servitutium, 	
scortorum liberator, suduculum flagri, 	
compedium tritor, pistrinorum civitas, 	420
perenniserve, lurco, edax, furax, fugax, 	
cedo sis mi argentum, da mihi argentum, impudens, 	
possum a te exigere argentum? argentum, inquam, cedo, 	
quin tu mi argentum reddis? nilne te pudet? 	
leno te argentum poscit, solida servitus, 	425
pro liberanda amica, ut omnes audiant. 	
{TOX.} Tace, obsecro hercle. ne tua vox valide valet. 	
{DOR.} Referundae ego habeo linguam natam gratiae. 	
eodém mihi pretio sal praehibetur quo tibi. 	
nisi me haec defendet, numquam delinget salem. 	430
{TOX.} Iam omitte iratus esse. id tibi suscensui, 	
quia te negabas credere argentum mihi. 	
{DOR.} Mirum quin tibi ego crederém, ut idem mihi 	
faceres quod partim faciunt argentarii: 	
ubi quid credideris, citius extemplo a foro 	435
fugiunt quam ex porta ludis cum emissust lepus. 	
{TOX.} Cape hoc sis. {DOR.} Quin das? {TOX.} Nummi sescenti hic erunt, 	
probi, numerati. fac sit mulier libera, 	
atque huc continuo adduce. {DOR.} Iam faxo hic erit. 	
non hercle, quoi nunc hoc dem spectandum, scio. 	440
{TOX.} Fortasse metuis in manum concredere? 	
{DOR.} Mirum quin * * [citius iam a foro argentarii 	
abeunt, quam in cursu rotula circumvortitur.] 	
{TOX.} Abi istác travorsis angiportis ad forum; 	
eadem ístaec facito mulier ad me transeat 	445
per hortum. {DOR.} Iam hic faxo aderit. {TOX.} At ne propalam. 	
{DOR.} Sapienter sane. {TOX.} Supplicatum cras eat. 	
{DOR.} Ita hercle vero.—{TOX.} Dum stas, reditum oportuit. 	
	%IV.i 	
si quam rem accures sobrie aut frugaliter, 	449
solet illa recte sub manus succedere. 	450
atque edepol ferme ut quisque rem accurat suam, 	
sic ei procedit postprincipio, denique 	
si malus aut nequamst, male res vortunt quas agit, 	
sin autem frugist, eveniunt frugaliter. 	
hanc ego rem exorsus sum facete et callide, 	455
igitur proventuram bene confido mihi. 	
nunc ego lenonem ita hodie intricatum dabo, 	
ut ipsus sese, qua se expediat, nesciat. 	
Sagaristio, heus, exi atque educe virginem 	
et istás tabellas, quas consignavi tibi, 	460
quas tu attulisti mi ab ero meo usque e Persia. 	
	%IV.ii 	
{SAGARISTIO} Numquid moror? {TOX.} Euge, euge, exornatu's basilice; 	462
tiara ornatum lepida condecorat schema. 	
tum hanc hospitam autem crepidula ut graphice decet. 	
sed satin estis meditati? {SAG.} Tragici et comici 	465
numquam aeque sunt meditati. {TOX.} Lepide hercle adiuvas. 	
[age, illúc abscede procul e conspectu et tace. 	
ubi cum lenone me videbis conloqui] 	
id erit adeundi tempus. nunc agite ite vos. 	
	%IV.iii 	
{DORDALVS} Quoí homini di própitii sunt, áliquid obiciúnt lucri; 	470
nam égo hodie compendi feci binos panes in dies. 	
íta ancillá mea quae fuit hodie, sua nunc est: argento vicit; 	
iám hodie alienum cenabit, nil gustabit de meo. 	
sumne probus, sum lepidus civis, qui Atticam hodie civitatem 	
maximam maiorem feci atque auxi civi femina? 	475
sed ut ego hodie fui benignus, ut ego multis credidi, 	
nec satis a quiquam homine accepi: ita prosum credebam omnibus; 	
nec metuo, quibus credidi hodie, ne quis mi in iure abiurassit: 	
bonus volo iam ex hoc die esse—quod neque fiet neque fuit. 	
{TOX.} Hunc hominem ego hodie in trasennam doctis deducam dolis, 	480
itaque huic insidiae paratae sunt probe. adgrediar virum. 	
quid agis? {DOR.} Credo. {TOX.} Únde agis te, Dordale? {DOR.} Credo tibi. 	
di dent, quae velis. {TOX.} Eho, an iám manu emisisti mulierem? 	
{D.} Crédo edepol, credo, inquam, tibi. {T.} Iam liberta auctu's? {D.} Enicas. 	
quin tíbi me dico crédere. {T.} Dic bona fíde: iam liberast? {D.} Ólim. 	485-486
i, i ád forum ad praetorem, éxquire, siquidém mihi credere nón vis. 	487
líbera, inquam, est: ecquid audis? {TOX.} At tibi di bene faciant omnes. 	
númquam enim pósthac tibi nec tuorum quoiquam quod nolis volam. 	
{DOR.} Abi, né iura, satis crédo. 	490
{TOX.} Vbi núnc tua libertást? {DOR.} Apud te. {TOX.} Ain, apud mést? {DOR.} Aio, inquam, apud te ést, inquam. 	
{TOX.} Ita mé di ament, ut ob ístam rem tibi múlta bona instant á me. 	
nam est rés quaedam, quam occúltabam tibi dícere: nunc eam nárrabo, 	
unde tú pergrande lucrúm facias: faciam, út mei memineris, dúm vitam 	
vivás. {DOR.} Bene dictis tuís bene facta aurés meae auxilium expóscunt. 	495
{TOX.} Tuom prómeritumst, merito út faciam. et ut mé scias esse ita fácturum, 	
tabellás tene has, péllege. {DOR.} Istaé quid ad mé? {TOX.} Immo ád te attinént et tuá refert. 	
nam ex Pérsia sunt haec állatae mihi a méo ero. {D.} Quando? {T.} Haud dúdum. 	
{DOR.} Quid istaé narrant? {TOX.} Percóntare ex ipsís. ipsae tibi nárrabunt. 	
{DOR.} Cedo sáne [mihi]. {TOX.} At clare récitato. {DOR.} Tace, dúm pellego. {TOX.} Hau verbúm faciam 	500
{DOR.} Salutem dicit Toxilo Timarchides 	
et familiae omni. si valetis, gaudeo. 	
ego valeo recte et rem gero et facio lucrum, 	
neque istóc redire his octo possum mensibus, 	
itaque hic est quod me detinet negotium. 	505
Chrysopolim Persae cepere urbem in Arabia, 	
plenam bonarum rerum atque antiquom oppidum: 	
ea comportatur praeda, ut fiat auctio 	
publicitus; ea res me domo expertem facit. 	
operam atque hospitium ego isti praehiberi volo, 	510
qui tibi tabellas adfert. cura quae is volet, 	
nam is mihi honores suae domi habuit maxumos. 	
{DOR.} Quíd id ad me aut ad meam rem refert, Persae quid rerum gerant 	
aut quid erus tuos? {TOX.} Tace, stultiloque; nescis quid te instet boni 	
neque quam tibi Fortuna faculam lucrifera adlucere volt. 	515
{DOR.} Quae istaec lucrifera est Fortuna? {TOX.} Istas, quae norunt, roga. 	
ego tantumdem scio quantum tu, nisi quod pellegi prior. 	
sed, ut occepisti, ex tabellis nosce rem. {DOR.} Bene me mones. 	
fac silentium. {TOX.} Nunc ad illud venies quod refert tua. 	
{DOR.} Iste quí tabellas adfert adduxit simul 	520
forma expetenda liberalem virginem, 	
furtivam, abductam ex Arabia penitissuma; 	
eam te volo accurare ut istic veneat. 	
ac suo periclo is emat qui eam mercabitur: 	
mancipio neque promittet neque quisquam dabit. 	525
probum et numeratum argentum ut accipiat face. 	
haec cura, et hospes cura ut curetur. vale. 	
{TOX.} Quíd igitur? postquam recitasti quod erat cerae creditum, 	
iam mihi credis? {DOR.} Vbi nunc illest hospes, qui hasce huc attulit? 	
{TOX.} Iam hic credo aderit: arcessivit illam a navi. {DOR.} Nil mi opust 	530
litibus neque tricis. quam ob rem ego argentum enumerem foras? 	
nisi mancipio accipio, quid eo mi opus est mercimonio? 	
{TOX.} Tacen an non taces? numquam ego te tam esse matulam credidi. 	
quid metuis? {DOR.} Metuo hercle vero. sensi ego iam compluriens, 	
neque mi haud imperito eveniet, tali ut in luto haeream. 	535
{TOX.} Nil pericli mihi videtur. {DOR.} Scio istuc, sed metuo mihi. 	
{TOX.} Mea quidem istuc nil refert: tua ego hoc facio gratia, 	
ut tibi recte conciliandi primo facerem copiam. 	
{DOR.} Gratiam habeo. sed te de aliis, quam alios de te suaviust 	539-540
fieri doctos. {TOX.} Ne quis vero ex Arabia penitissuma 	541
persequatur. etiam tu illam destinas? {DOR.} Videam modo 	
mercimonium. {TOX.} Aequa dicis. séd optume eccum ipse advenit 	
hospes ille, qui has tabellas attulit. {DOR.} Hicinest? {TOX.} Hic est. 	
{DOR.} Haecine illást furtiva virgo? {TOX.} Iuxta tecum aeque scio, 	545
nisi quia specie quidem edepol liberalist, quisquis est. 	
{DOR.} Sat edepol concinnast facie. {TOX.} Vt contemptim carnufex. 	
taciti contemplemur formam. {DOR.} Laudo consilium tuom. 	
	%IV.iv 	
{SAGARISTIO} Satin Athenae tibi sunt visae fortunatae atque opiparae? 	549
{VIRGO} Vrbis speciem vidi, hominum móres perspexi parum. 	550
{TOX.} Numquid in principió cessavit verbum docte dicere? 	
{DOR.} Hau potui etiam in primo verbo perspiceré sapientiam. 	
{SAG.} Quid id quod vidisti? ut munitum muro tibi visum oppidumst? 	
{VIR.} Si incolae bene sunt morati, pulchre munitum arbitror. 	
perfidia et pecúlatus ex urbe et avaritia si exulant, 	555
quarta invidia, quinta ambitio, sexta óbtrectatio, 	
septimum periurium, {TOX.} Euge. {VIR.} Octava indiligentia, 	
nona iniuria, decimum, quod pessimum adgressust, scelus: 	
haec unde aberunt, ea urbs moenita muro sat erit simplici; 	
ubi ea aderúnt, centumplex murus rebus servandis parumst. 	560
{TOX.} Quid ais tu? {DOR.} Quid vis? {TOX.} Tu in illis es decem sodalibus: 	
té in exilium ire hinc oportet. {DOR.} Quid iam? {TOX.} Quia periurus es. 	
{D.} Verba quidem haud indocte fecit. {T.} Ex tuo, inquam, usust: eme hanc. 	
{D.} Edepol qui cum hanc magis contemplo, magis placet. {T.} Si hanc emeris, 	
di immortales, nullus leno te alter érit opulentior. 	565
evortes tuo arbitratu hómines fundis, familiis; 	
cum optimis viris rem habebis, gratiam cupient tuam: 	
venient ad te comissatum. {DOR.} At ego intro mitti votuero. 	
{TOX.} At enim illi noctu occentabunt ostium, exurent fores: 	
proin tu tibi iubeás concludi aédis foribus ferreis, 	570
ferreas aedis commutes, limina indas ferrea, 	
ferream seram atque anellum; ne sis ferro parseris: 	
ferreas tute tibi impingi iubeas crassas compedis. 	
{DOR.} I sis in malum cruciatum. {TOX.} I sane tu, [hanc eme atque] ausculta mihi. 	
{DOR.} Modo uti sciam, quanti indicet. {TOX.} Vin huc vocem? {DOR.} Ego illo accessero. 	575
{TOX.} Quid agis, hospes? {SAG.} Venio, adduco hanc ad te, ut dudum dixeram. 	
nám heri in portum noctu navis venit. veniri hanc volo, 	
si potest; si non potest, iri hinc volo quantum potest. 	
{DOR.} Salvos sis, adulescens. {SAG.} Siquidem hanc vendidero pretio suo. 	
{TOX.} At qui aut hoc emptore vendes pulchre, aut alio non potis. 	580
{S.} Esne tu huic amicus? {T.} Tam quam di omnes qui caelum colunt. 	
{DOR.} Tum tu mi es inimicus certus. nam generi lenonio 	
numquam ullus deus tám benignus fuit, qui fuerit propitius. 	
{SAG.} Hoc age. opusnest hac tibi empta? {DOR.} Si tibi venissest opus, 	
mihi quoque emptast; si tibi subiti nihil est, tantumdemst mihi. 	585
{SAG.} Indica, fac pretium. {DOR.} Tua mers est, tua indicatiost. 	
{TOX.} Aequom hic orat. {SAG.} Vin bene emere? {DOR.} Vin tu pulchre vendere? 	
{TOX.} Ego scio hercle utrumque velle. {DOR.} Age, indica prognariter. 	
{S.} Prius dico: hanc mancupio nemo tibi dabit. iam scis? {D.} Scio. 	
indica, minimo daturus qui sis, qui duci queat. 	590
{TOX.} Tace, tace. nimis tú quidem hercle homo stultus es pueriliter. 	
{DOR.} Quid ita? {TOX.} Quia enim te ex puella prius percontari volo 	
quae ad rem referúnt. {DOR.} Atque hercle tu me monuisti hau male. 	
vide sis, ego ille doctus leno paene in foveam decidi, 	
ni hic adesses. quantum est adhibere hominem amicum, ubi quid geras. 	595
{TOX.} Quo genere aut qua in patria nata sit aut quibus parentibus, 	
ne temere hanc te emisse dicas suasu atque impulsu meo, 	
volo te percontari. {DOR.} Quin laudo, inquam, consilium tuom. 	
{T.} Nisi molestum est, percontari hanc paucis hic volt. {S.} Maxime, 	
suo arbitratu. {TOX.} Quid stas? adi sis tute atque ipse itidem roga, 	600
ut tibi percontari liceat quae velis; etsi mihi 	
dixit dare potestatem eius; sed ego te malo tamen, 	
eumpse adire, ut ne contemnat te ille. {DOR.} Satis recte mones. 	
hospes, volo ego hanc percontari. {SAG.} A terra ad caelum, quid lubet. 	
{DOR.} Iube dum eam hoc accedat ad me. {SAG.} I sane ac morem illi gere. 	605
percontare, exquire quid vis. {TOX.} Age, age nunc tu, in proelium 	
vide ut ingrediare auspicato. {VIR.} Liquidumst auspicium, tace. 	
curabo ut praedati pulchre ad castra convertamini. 	
{TOX.} Concede istuc, ego illam adducam. {DOR.} Age, ut rem esse in nostram putas. 	
{T.} Ehodum huc, virgo. vide sis quid agas. {V.} Taceas, curabo ut voles. 	610
{TOX.} Sequere me. adduco hanc, si quid vis ex hac percontarier. 	
{D.} Enim volo te adesse. {T.} Hau possum quin huic operam dem hospiti, 	
quoí erus iussit. quid si hic non volt mé adesse una? {SAG.} Immo i modo. 	
{TOX.} Do tibi ego operam. {DOR.} Tibi ibidem das, ubi tu tuom amicum adiuvas. 	
{TOX.} Exquire. heus tu, advigila. {VIR.} Satis est dictum: quamquam ego serva sum, 	615
scio ego officium meum, ut quae rogiter vera, ut accepi, eloquar. 	
{TOX.} Virgo, híc homo probus est. {VIR.} Credo. {TOX.} Non diu apud hunc servies. 	
{VIR.} Ita pol spero, si parentes facient officium suom. 	
{DOR.} Nolo ego te mirari, si nos ex te percontabimur 	
aut patriam tuam aut parentes. {VIR.} Quor ego id mirer, mi homo? 	620
servitus mea mi interdixit, ne quid mirer meum malum. 	
{DOR.} Noli flere. {TOX.} Ah, di istam perdant, ita catast et callida. 	
ut sapiens habet cór, quam dicit quod opust! {DOR.} Quid nomen tibist? 	
{TOX.} Nunc metuo ne peccet. {VIR.} Lucridi nomen in patria fuit. 	
{TOX.} Nomen atque omen quantivis iam est preti. quin tu hanc emis? 	625
nimis pavebam, ne peccaret. expedivit. {DOR.} Si te emam, 	
mihi quoque Lucridem confido fore te. {TOX.} Tu si hanc emeris, 	
numquam hercle hunc mensem vortentem, credo, servibit tibi. 	
{DOR.} Ita velim quidem hercle. {TOX.} Optata ut evenant, operam addito. 	
nihil adhuc peccavit etiam. {DOR.} Vbi tu nata es? {VIR.} Vt mihi 	630
mater dixit, in culina, in angulo ad laevam manum. 	
{TOX.} Haec erit tibi fausta meretrix: natast in calido loco, 	
ubi rerum omnium bonarum copiast saepissume. 	
tactust leno; qui rogaret, ubi nata esset diceret, 	
lepide lusit. {DOR.} At ego patriam te rogo quae sit tua. 	635
{VIR.} Quae mihi sít, nisi haec ubi nunc sum? {DOR.} At ego illam quaero quae fuit. 	
{VIR.} Omne ego pro nihilo esse duco quod fuit, quando fuit: 	
tamquam hominem, quando animam ecflavit, quid eum quaeras qui fuit? 	
{TOX.} Ita me di bene ament, sapienter. atque equidem miseret tamen. 	
sed tamen, virgo, quae patriast tua, age mi actutum expedi. 	640
quid taces? {VIR.} Dico equidem: quando hic servio, haec patriast mea. 	
{TOX.} Iam de istoc rogare omitte (non vides nolle eloqui?) 	
ne suarúm se miseriarum in memoriam inducas. {DOR.} Quid est? 	
captusne est pater? {VIR.} Non captus, sed quod habuit perdidit. 	
{TOX.} Haec erit bono genere nata: nil scit nisi verum loqui. 	645
{DOR.} Quis fuit? dic nomen. {VIR.} Quid illum miserum memorem qui fuit? 	
nunc et illúm miserum et me miseram aéquom est nominarier. 	
{DOR.} Quoius modi is <suo> ín populo habitust? {VIR.} Nemo quisquam acceptior: 	
servi liberique amabant. {TOX.} Hominem miserum praedicas, 	
quom ét ipsus prorsus perditust et benevolentis perdidit. 	650
{DOR.} Emam, opinor. {TOX.} Etiam opinor? summo genere esse arbitror; 	
divitias tu ex istac facies. {DOR.} Ita di faxint. {TOX.} Eme modo. 	
{VIR.} Iam hoc tibi dico: [iam] actutum ecastor meus pater, ubi me sciet 	
veniisse, ipse aderit et me abs te redimet. {T.} Quid nunc? {D.} Quid est? 	
{TOX.} Audin quid ait? {VIR.} Nam etsi res sunt fractae, amici sunt tamen. 	655
{DOR.} Ne sis plora; libera eris actutum, si crebro cades. 	
vin mea esse? {VIR.} Dum quidem ne nímis diu tua sim, volo. 	
{TOX.} Satin ut meminit libertatis? dabit haec tibi grandis bolos. 	
age si quid agis. ego ad hunc redeo. sequere. redduco hanc tibi. 	
{DOR.} Adulescens, vin vendere istanc? {SAG.} Magis libet quam perdere. 	660
{DOR.} Tum tu pauca in verba confer: qui datur, tanti indica. 	
{SAG.} Faciam ita ut te velle video, út emas. habe centum minis. 	
{DOR.} Nimiumst. {SAG.} Octoginta. {DOR.} Nimiumst. {SAG.} Nummus abesse hinc non potest, 	
quod nunc dicam. {DOR.} Quid id est ergo? eloquere actutum atque indica. 	
{SAG.} Tuo periclo sexaginta haec dabitur argenti minis. 	665
{DOR.} Toxilé, quid ago? {TOX.} Di deaeque te agitant irati, scelus, 	
qui hanc non properes destinare. {D.} Habeto. {T.} Eu, praedatu's probe. 	
non edepol minis trecentis carast. fecisti lucri. 	
{SAG.} Heus tu, etiam pro vestimentis huc decem accedent minae. 	
{DOR.} Abscedent enim, nón accedent. {TOX.} Tace sis, non tu illum vides 	670
quaerere ansam, infectum ut faciat? abin atque argentum petis? 	
* * atque ut dignust perit. 	671a
{DOR.} Heus tu serva istum. {TOX.} Quin tu is intro? {DOR.} Abeo atque argentum affero.— 	672
	%IV.v 	
{TOX.} Edepol dedisti, virgo, operam adlaudabilem, 	673
probam et sapientem et sobriam. {VIR.} Si quid bonis 	
boni fit, esse id et grave et gratum solet. 	675
{TOX.} Audin tu, Persa? ubi argentum ab hoc acceperis, 	
simulato, quasi eas prorsum in navem. {SAG.} Ne doce. 	
{TOX.} Per angiportum rursum te ad me recipito 	
illac per hortum. {SAG.} Quod futurum est praedicas. 	
{TOX.} At ne cum argento protinam permittas domum, 	680
moneo, te. {SAG.} Quod te dignumst, me dignum esse vis? 	
{TOX.} Tace, párce voci: praeda progreditur foras. 	
	%IV.vi 	
{DORDALVS} Probae hic argenti sunt sexaginta minae, 	683
duobus nummis minus est. {SAG.} Quid ei nummi sciunt? 	
{DOR.} Cruminam hanc emere aut facere uti remigret domum. 	685
{SAG.} Ne non sat esses leno, id metuebas miser, 	
impure, avare, ne crumillam amitteres? 	
{TOX.} Sine quaeso. quando lenost, nil mirum facit. 	
{DOR.} Lucro faciundo ego auspicavi in hunc diem: 	
nil mihi tam parvist, quin me id pigeat perdere. 	690
age, accipe hoc sis. {SAG.} Hunc in collum, nisi piget, 	
impone. {DOR.} Vero fiat. {SAG.} Numquid ceterum 	
me voltis? {TOX.} Quid tam properas? {SAG.} Ita negotiumst: 	
mandatae quae sunt, volo deferre epistulas; 	
geminum autem fratrem servire audivi hic meum, 	695
eum ego ut requiram átque uti redimam volo. 	
{TOX.} Atque edepol tu me commonuisti haú male. 	
videor vidisse hic forma persimilem tui, 	
eadém statura. {SAG.} Quippe qui frater siet. 	
{DOR.} Quid est tibi nomen? {TOX.} * quod ad te attinet. 	700
{DOR.} Quid attinet non scire? {SAG.} Ausculta ergo, ut scias: 	
Vaniloquidorus Virginesvendonides 	
Nugiepiloquides Argentumexterebronides 	
[Tedigniloquides Nugides Palponides] 	
Quodsemelarripides Numquameripides. em tibi. 	705
{DOR.} Eu hercle, nomen multimodis scriptumst tuom. 	
{SAG.} Ita sunt Persarum mores, longa nomina, 	
contortiplicata habemus. numquid ceterum 	
voltis? {DOR.} Vale. {SAG.} Et vos, nam animus iam in navist meus. 	
{TOX.} Cras ires potius, hodie hic cenares. {SAG.} Vale.— 	710
	%IV.vii 	
{TOX.} Postquam illic <hinc> abiit, dicere hic quidvis licet. 	711
ne hic tibi dies inluxit lucrificabilis. 	
nam non emisti hanc, verum fecisti lucri. 	
{DOR.} Ille quidem iam scit, quid negoti gesserit, 	
qui mihi furtivam meo periclo vendidit, 	715
argentum accepit, abiit. quí ego nunc scio, 	
an iam adseratur haec manu? quo illum sequar? 	
in Persas? nugas. {TOX.} Credidi gratum fore 	
beneficium meum apud te. {DOR.} Immo equidem gratiam 	
tibi, Toxile, habeo; nam te sensi sedulo 	720
mihi dare bonam operam. {TOX.} Tibine ego? immo sedulo. 	
{DOR.} Attat, oblitus sum intus dudum edicere 	
quae volui edicta. adserva hanc.—{TOX.} Salvast haec quidem. 	
{VIR.} Pater nunc cessat. {TOX.} Quid si admoneam? {VIR.} Tempus est. 	
{TOX.} Heus, Saturio, exi. nunc est illa occasio 	725
inimicum ulcisci. {SATVRIO} Ecce me. numquid moror? 	
{TOX.} Age, illúc abscede procul e conspectu, tace; 	
ubi cum lenone me videbis conloqui, 	
tum turbam facito. {SAG.} Dictum sapienti sat est. 	
{TOX.} Tunc, quando abiero—{SAG.} Quin taces? scio quid velis. 	730
	%IV.viii 	
{DORDALVS} Transcidi loris omnis adveniens domi, 	731
ita mihi supellex squalet atque aedes meae. 	
{TOX.} Redis tu tandem? {DOR.} Redeo. {TOX.} Ne ego hodie tibi 	
bona multa feci. {DOR.} Fateor, habeo gratiam. 	
{TOX.} Num quippiam aliud me vis? {DOR.} Vt bene sit tibi. 	735
{TOX.} Pol istúc quidem omen iám ego usurpabo domi, 	
nam iam inclinabo me cum liberta tua. 	
	%IV.ix 	
{SATVRIO} Nisi ego illum hominem perdo, perii. atque optume 	738
eccum ipsum ante aedes. {VIR.} Salve multum, mi pater. 	
{SAT.} Salve, mea gnata. {DOR.} Ei, Persa me pessum dedit. 	740
{VIR.} Pater hic meus est. {DOR.} Hem, quid? pater? perii oppido. 	
quid ego igitur cesso infelix lamentarier 	
minas sexaginta? {SAT.} Ego pol te faciam, scelus, 	
te quoque etiam ipsum ut lamenteris. {DOR.} Occidi. 	
{SAT.} Age ambula in ius, leno. {DOR.} Quid me in ius vocas? 	745
{SAT.} Illi apud praetorem dicam. sed ego in ius voco. 	
{DOR.} Nonne antestaris? {SAT.} Tuan ego causa, carnufex, 	
cuiquam mortali libero auris atteram, 	
qui hic commercaris civis homines liberos? 	
{DOR.} Sine dicam. {SAT.} Nolo. {DOR.} Aúdi. {SAT.} Surdus sum. ambula. 	750
sequere hac, sceleste, feles virginaria. 	
sequere hac, mea gnata, me usque ad praetorem.—{VIR.} Sequor.— 	
	%V.i 	
{TOXILVS} Hostíbus victis, civíbus salvis, re plácida, pacibus pérfectis, 	753
bello éxstincto, re béne gestá, integró exércitu et praésidiis, 	
cum béne nos, Iuppiter, iúvisti, dique álii omnes caelípotentes, 	755
eas vóbis habeo grátes atque ago, quía probe sum últus meum ínimicum. 	
nunc ób eam rem inter párticipes didám praedam et partícipabo. 	
íte foras: híc volo ante óstium et iánuam 	
meos párticipes bene accípere. 	758a
státuite hic léctulos, pónite hic quae ádsolent. 	759
hic státui volo primum † aliqua mihi, 	759a
unde égo omnis hilaros, lúdentis, laetíficantis faciam út fiant, 	760
quorum ópera mihi facilía factu facta haéc sunt, quae volui éffieri. 	
nam impróbus est homo qui béneficium scit áccipere et reddére nescit. 	
{LEMNISILENIS} Toxíle mi, cur ego síne te sum, cur tu aútem sine me es? {T.} Ágedum ergo, 	
accéde ad me atque ampléctere sis. {LEMN.} Ego véro. {TOX.} Oh, nihil hoc mágis dulcest. 	
sed, amábo, oculus meus, quín lectis nos áctutum comméndamus? 	765
{LEMN.} Omnía quae tu vis, éa cupio. {TOX.} Mutúa fiunt a me. age, age ergo, 	
tu Ságaristio, accumbe ín summo. {SAGARISTIO} Ego níl moror: cedo parem, quém pepigi. 	
{TOX.} Temperí. {SAG.} Mi istuc temperí serost. {TOX.} Hoc age, accúmbe. hunc diém suavem 	
meum nátalem agitemús amoenum. date aquám manibus, apponíte mensam. 	
do hanc tíbi florentem flórenti. tu hic éris dictatrix nóbis. 	770
{LEMN.} Age, púere, ab summo séptenis cyathís committe hos lúdos. 	
{TOX.} Move mánus, propera, Paegniúm, tarde cyathós mihi das, cedo sáne. 	
bene míhi, bene vobis, béne meae amicae, optátus hic míhi dies dátus hodiést. 	
ab dís, quia te licet líberam med amplécti. {LEMN.} Tua factum ópera. 	
{TOX.} Bene omníbus nobis. hoc méa manus tuaé poclúm donat, ut amántem 	775
amantí decet. {LEMN.} Cédo. {TOX.} Accípe. {TOX.} Bene eí qui invidét mi et eí qui hoc gaúdet. 	
	%V.ii 	
{DORDALVS} Qui súnt † qui erunt quiqué fuerunt quiqué futuri sunt pósthac, 	777
solus ego omnibus antideo facilé, miserrímus hominum út vivam. 	
perii, ínterii. pessímus hic mi dies hódie inluxit córruptor, 	779-780
ita mé Toxilus perfábricavit itaqué meam rem divéxavit. 	781
vehiclum árgenti miser éieci [amisi], neque quam ób rem eieci, hábeo. 	
qui illúm Persam atque omnís Persas atque étiam omnis persónas 	
male di ómnes perdant, íta misero Toxílus haec mihi concívit. 	
quia eí fidem non habui árgenti, eo míhi eas machinas mólitust; 	785
quem pól ego ut non in crúciatum atque in cómpedis cogam, sí vivam, 	
siquidem húc umquam erus rediérit eius, quod spéro—sed quid ego áspicio? 	
hoc víde, quae haec fabulast? híc quidem pol potánt. adgrediar. ó bone vir, 	
salvéto, et tu, bona líberta. {TOX.} Dordálus hic quidemst. {SAG.} Quin iúbe adire. 	789-790
{TOX.} Adi, sí libet. {SAG.} Agite, adplaúdamus. {TOX.} Dordále, homo lepidissúme, salve. 	791
locus híc tuos est, hic accumbe. férte aquam pédibus. praeben tú puere? 	
{DOR.} Ne sís me uno digito áttigeris, ne te ád terram, scelus, ádfligam. 	
{PAEG.} At tíbi ego hoc continuó cyatho oculum éxcutiam † tuum. 	
{DOR.} Quid aís, crux, stimulorúm tritor? quo módo me hodie versávisti, 	795
ut me ín tricas coniécisti, quo módo de Persa mánus mi aditast? 	
{TOX.} Iurgium hínc auféras, si sápias. 	
{DOR.} At, bóna liberta, haec scívisti et me célavisti? {LEMN.} Stúltitiast, 	
cui béne esse licet, eum praévorti litíbus. posterius ístaec te 	799-800
magis pár agerest. {DOR.} Vrítur cor mi. {TOX.} Da illí cantharum, extingue ígnem, si 	801
cor úritur, caput ne ardéscat. 	
{DOR.} Lúdos me fácitis, intéllego. 	
{TOX.} Vín cinaedúm novom tíbi dari, Paégnium? 	
quín elude, út soles, quándo libér locust hic. 	805
huí, babae, básilice te íntulisti ét facete. 	
{PAEG.} Decét me facétum esse, et húnc inridére 	
lenónem lubídost, quandó dignus ést. 	
{TOX.} Perge út coeperás. {PAEG.} Hoc, léno, tibí. 	
{DOR.} Perií perculít me prope. {PAEG.} Em, serva rúsum. 	810
{DOR.} Delúde, ut lubet, erus dum hínc abest. 	
{PAEG.} Viden út tuis dictis páreo? 	
sed quín tu meís contra itém dictis sérvis 	
atque hóc, quod tibí suadeó, facis? {DOR.} Quid ést id? 	
{PAEG.} Restím tu tibí cápe crassam ac suspende te. 	815
{DOR.} Cave sís me attigás, ne tibi hóc scipióne 	
malúm magnum dém. {PAEG.} Vteré, te condóno. 	
{TOX.} Iam iám, Paegnium, da paúsam. 	
{DOR.} Égo pol vos erádicabo. {PAEG.} At te ílle, qui suprá nos habitat, 	
qui tibi male volt maleque faciet. non hi dicunt, verum ego. 	820
{TOX.} Age, circumfer mulsum, bibere da usque plenis cantharis. 	
iam diu fáctum est, postquam bibimus; nimis diu sicci sumus. 	
{DOR.} Di faciant ut id bibatis quod vos numquam transeat. 	
{SAG.} Nequeo, leno, quin tibi saltem staticulum, olim quem Hegea 	
faciebat. vide vero, si tibi satis placet. {TOX.} Me quoque volo 	825
reddere, Diodorus quem olim faciebat in Ionia. 	
{DOR.} Malum ego vobis dabo, ni abitis. {SAG.} Etiam muttis, impudens? 	
iam ego tibi, si me inritassis, Persam adducam denuo. 	
{D.} [iam taceo hercle] Atque tu Persa es, qui me usque ádmutilavisti ad cutem. 	
{T.} Tace, stulte: hic eius geminust frater. {D.} Hicinest? {T.} Ac geminissumus. 	830
{DOR.} Di deaeque et te et geminum fratrem excrucient. {SAG.} Qui te perdidit: 	
nám ego nil merui. {DOR.} At enim quod ille meruit, tibi id obsit volo. 	
{TOX.} Agite sultis, hunc lúdificemus. {LEMN.} Nisi si dignust, non opust. 	
et me haud par est. {TOX.} Credo eo, quia non ínconciliavit, cúm te emo. 	
{LEMN.} At tamen non—tamen—{TOX.} Cave ergo sis maló, et sequere me. 	835
te mihí dicto audientem esse addecet, nam hercle absque me 	
foret et meo praesidio, hic faceret te prostibilem propediem. 	
sed ita pars libertinorum est: nisi patrono qui adversatust, 	
nec satis liber sibi videtur nec satis frugi nec sat honestus, 	
ní id effecit, ni ei male dixit, ni grato ingratus repertust. 	840
{LEMN.} Pol bene facta tua me hortantur, tuo ut imperio paream. 	
{TOX.} Ego sum tibi patronus plane, qui huic pro te argentum dedi. 	
* gráphice hunc volo ludíficari. {LEMN.} Meo ego ín loco sedulo cúrabo. 	
{DOR.} Certo ílli homines mihi néscio quid mali cónsulunt, quod faciánt. {SAG.} Heus vos. 	
{TOX.} Quid aís? {SAG.} Hicin Dordalus ést leno, qui hic liberas virgines mércatur? 	845
hicinést, qui fuit quondám fortis? {D.} Quae haec rés est? ei, colaphó me icit. 	
malum vóbis dabo. {TOX.} At tibi nós dedimus dabimúsque etiam. {DOR.} Ei, natis pérvellit. 	
{PAEG.} Licet: iám diu saepe sunt éxpunctae. {DOR.} Loqueré tu etiam, frustúm pueri? 	
{LEMN.} Patróne mi, i intro, amábo, ad cenam. 	
{DOR.} Mea Ignávia, tu nunc me ínrides? 	850
{L.} Quíane te vocó, bene ut tíbi sit? {D.} Nólo mihi bene ésse. {L.} Ne sit. 	
{TOX.} Quíd igitur? sescénti nummi quíd agunt, quas turbás danunt? 	
{DOR.} Mále disperii, scíunt referre próbe inimico grátiam. 	
{TOX.} Satis súmpsimus súpplici iam. {DOR.} Fateór, manus vobís do. 	
{TOX.} Et póst dabis sub fúrcis. 	855
{SAG.} Abi íntro—in crucem. {DOR.} Án me hic parum éxercitum hísce 	
habént? {TOX.} Convenísse te Tóxilum me * 	
spéctatores, bene valete. leno periit. plaudite. 	

	@Titus Maccius Plautus	Poenulus	verse
	%POENVLVS 	
	%PROLOGVS 	
Achillem Aristarchi mihi commentari lubet: 	1
inde míhi principium capiam, ex ea tragoedia. 	
sileteque et tacete atque animum advortite, 	
audire iúbet vos imperator histricus, 	
bonoque ut animo sedeate in subselliis, 	5
et qui esurientes et qui saturi venerint: 	
qui edistis, multo fecistis sapientius, 	
qui non edistis, saturi fite fabulis; 	
nam cui paratumst quod edit, nostra gratia 	
nimia est stultitia sessum impransum incedere. 	10
exsurge, praeco, fac populo audientiam; 	
iam dudum exspecto, si tuom officium scias: 	
exerce vocem, quam per vivisque et † colis. 	
nam nisi clamabis, tacitum te obrepet fames. 	
age nunc reside, duplicem ut mercedem feras. 	15
* * * 	15a
bonum factum esse, edicta ut servetis mea. 	16
scortum exoletum ne quis in proscaenio 	
sedeat, neu lictor verbum aut virgae muttiant, 	
neu dissignator praeter os obambulet 	
neu sessum ducat, dum histrio in scaena siet. 	20
diu quí domi otiosi dormierunt, decet 	
animo aequo nunc stent, vel dormire temperent. 	
servi ne obsideant, liberis ut sit locus, 	
vel aes pro capite dent; si id facere non queunt, 	
domum abeant, vitent ancipiti infortunio, 	25
ne et hic varientur virgis et loris domi, 	
si minus curassint, quóm eri reveniant domum. 	
nutrices pueros infantis minutulos 	
domi ut procurent neu quae spectatum adferat, 	
ne et ipsae sitiant et pueri pereant fame 	30
neve esurientes hic quasi haedi obvagiant. 	
matronae tacitae spectent, tacitae rideant, 	
canora hic voce sua tinnire temperent, 	
domum sermones fabulandi conferant, 	
ne et hic viris sint et domi molestiae. 	35
quodque ad ludorum curatores attinet, 	
ne palma detur quoiquam artifici iniuria 	
neve ambitionis causa extrudantur foras, 	
quo deteriores anteponantur bonis. 	
et hoc quoque etiam, quod paene oblitus fui: 	40
dum ludi fiunt, in popinam, pedisequi, 	
inruptionem facite; nunc dum occasio est, 	
nunc dum scriblitae aéstuant, occurrite. 	
haec quae imperata sunt pro imperio hístrico, 	
bonum hercle factum pro se quisque ut meminerit. 	45
ad argumentum nunc vicissatim volo 	
remigrare, ut aeque mecum sitis gnarures. 	
eius núnc regiones, limites, confinia 	
determinabo: ei rei ego finitor factus sum. 	
sed nisi molestumst, nomen dare vobis volo 	50
comoediai; sin odiost, dicam tamen, 	
siquidém licebit pér illos quibus est in manu. 	
Carchedonius vocatur haec comoedia, 	
* * * 	53a
latine Plautus patruus pultiphagonides. 	54
nomen iam habetis. nunc rationes ceteras 	55
accipite; nam argumentum hoc hic censebitur: 	
locus argumentost suom sibi proscaenium, 	
vos iuratores estis. quaeso, operam date. 	
Carthaginienses fratres patrueles duo 	
fuere, summo genere et summis ditiis; 	60
eorum álter vivit, alter est emortuos. 	
propterea apud vos dico confidentius, 	
quia mihi pollictor dixit qui eum pollinxerat. 	
sed illí seni qui mortuost, <ei> filius, 	
unicus qui fuerat, ab divitiis a patre 	65
puer séptuennis surripitur Carthagine, 	
sexennio prius quidem quam moritur pater. 	
quoniam periisse sibi videt gnatum unicum, 	
conicitur ipse in morbum ex aegritudine: 	
facit illum heredem fratrem patruelem suom, 	70
ipse abit ad Acheruntem sine viatico. 	
ille quí surripuit puerum Calydonem avehit, 	
vendit eum domino hic diviti quoidam seni, 	
cupienti liberorum, osori mulierum. 	
emit hospitalem is filium imprudens senex 	75
puerum illum eumque adoptat sibi pro filio 	
eumque heredem fecit, quom ipse obiit diem. 	
is illíc adulescens habitat in illisce aedibus. 	
revertor rursus denuo Carthaginem: 	
si quid mandare voltis aut curarier, 	80
argentum nisi qui dederit, nugas egerit; 	
[verum] qui dederit, magis maiores nugas egerit. 	
sed illi patruo húius, qui vivit senex, 	
Carthaginiensi duae fuere filiae, 	
altera quinquennis, altera quadrimula: 	85
cum nutrice una periere a Magaribus. 	
eas quí surripuit, in Anactorium devehit, 	
vendit eas omnis, et nutricem et virgines, 	
praesenti argento hómini, si leno est homo, 	
quantum hominum terra sustinet sacerrumo. 	90
vosmet nunc facite coniecturam ceterum, 	
quid id sit hominis, cui Lyco nomen siet. 	
is ex Anactorio, ubi prius habitaverat, 	
huc commigravit in Calydonem haú diu, 	
sui quaésti causa. is in illis habitat aedibus. 	95
earum híc adulescens alteram efflictim perit, 	
suam síbi cognatam, imprudens, neque scit quae siet 	
neque eam umquam tetigit, ita eum leno macerat: 	
[neque quicquam cúm ea fecit etiamnum stupri 	
neque duxit umquam, neque ille voluit mittere] 	100
quia amare cernit, tangere hominem volt bolo. 	
illam minorem in concubinatum sibi 	
volt emere miles quidam, qui illam deperit. 	
sed pater illarum Poenus, postquam eas perdidit, 	
mari te<rraque> úsquequaque quaeritat. 	105
ubi quamque in urbem ést ingressus, ilico 	
omnes meretrices, ubi quisque habitant, invenit; 	
dat aurum, ducit noctem, rogitat postibi 	
unde sít, quoiatis, captane an surrupta sit, 	
quo genere gnata, qui parentes fuerint. 	110
ita docte atque astu filias quaerit suas. 	
et is omnis linguas scit, sed dissimulat sciens 	
se scire: Poenus plane est. quid verbis opust? 	
is heri huc in portum navi venit vesperi, 	
pater harunc; idem huic patruos adulescentulo est: 	115
iamne hoc tenetis? si tenetis, ducite; 	
cave dírumpatis, quaeso, sinite transigi. 	
ehem, paéne oblitus sum relicuom dicere. 	
ille quí adoptavit hunc sibi pro filio, 	
is illi Poeno húius patruo hospes fuit. 	120
is hodie huc veniet reperietque hic filias 	
et hunc sui fratris filium, ut quidem dídici ego. 	
ego ibo, ornabor; vos aequo animo noscite. 	
hic qui hodie veniet, reperiet suas filias 	
et hunc sui fratris filium. dehinc ceterum 	125
valete, adeste. ibo, alius nunc fieri volo: 	
quod restat, restant alii qui faciant palam. 	
valete atque adiuvate, ut vos servet Salus. 	
	%I.i 	
{AGORASTOCLES} Saepe ego res multas tibi mandavi, Milphio, 	129
dubias, egenas, inopiosas consili, 	130
quas tu sapienter, docte et cordate et cate 	
mihi reddidisti ópiparas opera tua. 	
quibus pró bene factis fateor deberi tibi 	
et libertatem et multas grates gratias. 	
{MILPHIO} Scitumst, per tempus si obviamst, verbum vetus. 	135
nam tuae blanditiae mihi sunt, quod dici solet, 	
gerrae germanae, σαὶ δὲ κολλῦραι λύραι. 	
nunc mihi blandidicus es: heri in tergo meo 	
tris facile corios contrivisti bubulos. 	
{AGOR.} Amans per amorem si quid feci, Milphio, 	140
ignoscere id te mi aequom est. {MIL.} Haud vidi magis. 	
em, nunc ego amore pereo. sine te verberem, 	
item ut tu mihi fecisti, ob nullam noxiam: 	
post id locorum tu mihi amanti ignoscito. 	
{AGOR.} Si tibi lubido est aut voluptati, sino: 	145
suspende, vinci, verbera; auctor sum, sino. 	
{MIL.} Si auctoritatem postea defugeris, 	
ubi dissolutus tu sies, ego pendeam. 	
{AGOR.} Egone istuc ausim facere, praesertim tibi? 	
quin si feriri video te, extemplo dolet. 	150
{MIL.} Mihi quidem hercle. {AG.} Immo mihi. {MIL.} Istuc mavelim. 	
sed quid nunc tibi vis? {AGOR.} Cur ego apud te mentiar? 	
amo immodeste. {MIL.} Meae istuc scapulae sentiunt. 	
{AGOR.} At ego hanc vicinam dico Adelphasium meam, 	
lenonis huius meretricem maiusculam. 	155
{MIL.} Iam pridem equidem istuc ex te audivi. {AGOR.} Differor 	
cupidine eius. sed lenone istoc Lyco, 	
illius domino, non lutumst lutulentius. 	
{MIL.} Vin tu illi nequam dare nunc? {AGOR.} Cupio. {MIL.} Em me dato. 	
{AGOR.} Abi díerectus. {MIL.} Dic mihi vero serio: 	160
vin dare malum illi? {AGOR.} Cupio. {MIL.} Em, eundem me dato: 	
utrumque faxo habebit, et nequam et malum. 	
{AGOR.} Iocare. {MIL.} Vin tu illam hodie sine [damno et] dispendio 	
tuo túam libertam facere? {AGOR.} Cupio, Milphio. 	
{MIL.} Ego faciam ut facias. sunt tibi intus aurei 	165
trecenti nummi Philippi? {AGOR.} Sescenti quoque. 	
{MIL.} Satis súnt trecenti. {AGOR.} Quid iis facturu's? {MIL.} Tace. 	
totum lenonem tibi cum tota familia 	
dabo hodie dono. {AGOR.} Qui id facturu's? {MIL.} Iam scies. 	
tuos Cóllybiscus nunc in urbest vilicus; 	170
eum hic non novit leno. satin intellegis? 	
{AGOR.} Intellego hercle, sed quo evadas nescio. 	
{MIL.} Non scis? {AGOR.} Non hercle. {MIL.} At ego iam faxo scies. 	
ei dabitur aurum, ut ad lenonem deferat 	
dicatque se peregrinum esse, ex alio oppido: 	175
se amare velle atque obsequí animo suo; 	
locum sibi velle liberum praeberier, 	
ubi nequam faciat clam, ne quis sit arbiter. 	
leno ad se accipiet auri cupidus ilico: 	
celabit hominem et aurum. {AGOR.} Consilium placet. 	180
{MIL.} Rogato, servos veneritne ad eum tuos. 	
ille mé censebit quaeri: continuo tibi 	
negabit. quid tu dubitas, quin extempulo 	
dupli tibi auri et hominis fur leno siet? 	
neque id unde efficiat habet: ubi in ius venerit, 	185
addicet praetor familiam totam tibi. 	
ita decipiemus fovea lenonem Lycum. 	
{AGOR.} Placet consilium. {MIL.} Immo etiam, ubi expolivero, 	
magis hoc tum demum dices: nunc etiam rudest. 	
{AGOR.} Ego in aedem Veneris eo, nisi quid vis, Milphio. 	190
Aphrodisia hodie sunt. {MIL.} Scio. {AGOR.} Oculos volo 	
meos délectare munditiis meretriciis. 	
{MIL.} Hoc primum agamus quod consilium cepimus. 	
abeamus intro, ut Collybiscum vilicum 	
hanc perdoceamus ut ferat fallaciam. 	195
{AGOR.} Quamquam Cupido in corde vorsatur, tamen 	
tibi auscultabo.—{MIL.} Faciam ut facto gaudeas. 	
inest amoris macula huic homini in pectore, 	
sine damno magno quae elui ne utiquam potest. 	
itaque hic scelestus est homo leno Lycus, 	200
quoi iam infortuni intenta ballistast probe, 	
quam ego haud multo post mittam e ballistario. 	
sed Adelphasium eccam exit atque Anterastilis. 	
haec est prior, quae meum erum dementem facit. 	
sed evocabo. heus, i foras, Agorastocles, 	205
si vis videre ludos iucundissimos. 	
{AGORASTOCLES} Quid istúc tumultist, Milphio? {MIL.} Em amores tuos, 	
si vis spectare. {AGOR.} O multa tibi di dent bona, 	
quom hoc mi optulisti tam lepidum spectaculum. 	
	%I.ii 	
{ADELPHASIVM} Negóti sibí qui volét vim paráre, 	210
navem et mulierem, haec duo comparato. 	
nam nullae magis res duae plus negoti 	
habent, forte si occeperis exornare, 	
[neque umquam satis hae duae res ornantur] 	
neque eis ulla ornandi satis satietas est. 	215
atque haec, ut loquor, nunc domo docta dico. 	
nam nos usque ab aurora ad hoc quod diei est, 	
[postquam aurora inluxit, numquam concessamus] 	
ex industria ambae numquam concessamus 	
lavari aut fricari aut tergeri aut ornari, 	220
poliri expoliri, pingi fingi; et una 	
binae singulis quae dataé nobis ancíllae, 	
eae nos lavando eluendo operam déderunt, 	
aggerúndaque aqua sunt viri duo defessi. 	
apage sis, negoti quantum in muliere una est. 	225
sed vero duae, sat scio, maxumo uni 	
poplo cuilubet plus satis dare potis sunt, 	
quae noctes diesque omni in aetate semper 	
ornantur, lavantur, tergentur, poliuntur. 	
postremo modus muliebris nullust: numquam 	230
lavando et fricando scimus facere finem. 	
[nam quae lauta est nisi perculta est, meo quidem animo quasi inluta est.] 	
{ANTERASTILIS} Mirór equidem, sóror, te istaec sic fabulari, 	
quae tam callida et docta sis et faceta. 	
nam quom sedulo munditer nos habemus, 	235
vix aegreque amatorculos invenimus. 	
{AD.} Ita est. verum hoc unum tamen cogitato: 	
modus ómnibus rebús, soror, optimus est habitu. 	
nimia ómnia nimium éxhibent negóti hominibus éx se. 	
{ANT.} Sorór, cogitá, amabo, itém nos perhibéri 	240
quam si salsa muriatica esse autumantur: 	
[sine omni lepore et síne suavitate] 	
nisí multa aqua usque et diu macerantur, 	
olént, salsa súnt, tangere út non velís. 	
itém nos sumús 	245
[eius seminis mulieres sunt] 	245a
insúlsae admodum átque invenústae 	246
sine múnditia et súmptu. 	
{MIL.} Coqua ést haec quidem, Ágorastoclés, ut ego opínor: 	
scit, muriatica ut maceret. {AGOR.} Quid molestu's? 	
{AD.} Soror, parce, amabo: sat est istuc alios 	250
dicere nobis, ne nosmet in nostra etiam vitia loquamur. 	
{ANT.} Quiésco. {AD.} Ergo amó te. sed hóc nunc respónde 	
mihí: sunt hic ómnia, 	
quae ad deúm pacem opórtet adésse? {ANT.} Omnia áccuravi. 	
{AGOR.} Diém pulchrum et célebrem et venústatis plénum, 	255
dignúm Venere pól, quoi sunt Áphrodisia hódie. 	
{MIL.} Ecquid gratiae, quom huc foras te evocavi? 	
iam núm me decét donari 	
cadó vini véteris? dic dáre. nil respóndes? 	
lingua huíc excidít, ut ego opínor. 	260
quíd hic, malum, astans ópstipuisti? {AGOR.} Síne amem, ne opturba ac tace. 	
{MIL.} Taceo. {AGOR.} Si tacuisses, iam istuc taceo non gnatum foret. 	
{ANT.} Eamus, mea soror. {AD.} Eho amabo, quid illo nunc properas? {ANT.} Rogas? 	
quia erus nos apud aedem Veneris mantat. {AD.} Maneat pol. mane. 	
turba est nunc apud aram. an te ibi vis inter istás versarier 	265
prosedas, pistorum amicas, reliquias alicarias, 	
miseras schoeno delibutas servolicolas sordidas, 	
quae tibi olant stabulum statumque, sellam et sessibulum merum, 	
quas adeo hau quisquam umquam liber tetigit neque duxit domum, 	
servolorum sordidulorum scorta diobolaria? 	270
{MIL.} I in malam crucem. tun audes etiam servos spernere, 	
propudium? quasi bella sit, quasi eampse reges ductitent, 	
monstrum mulieris, tantilla tanta verba funditat, 	
quoius egó nebulai cyatho septem noctes non emam. 	
{AGOR.} Di immortales omnipotentes, quid est apud vos pulchrius? 	275
quid habetis qui mage immortales vos credam esse quam ego siem, 	
qui haec tanta oculis bona concipio? nam Venus non est Venus: 	
hanc equidem Venerem venerabor, me ut amet posthac propitia. 	
Milphio, heus, ubi es? {MIL.} Assum ápud te, eccum. {AGOR.} At ego elixus sis volo. 	
{MIL.} Enim vero, ere, facis delicias. {AGOR.} De tequidem haéc didici omnia. 	280
{MIL.} Etiamne ut ames eam quam numquam tetigeris? {AGOR.} Nihil id quidemst: 	
deos quoque edepol et amo et metuo, quíbus tamen ábstineo manus. 	
{ANT.} Eu ecastor, quom ornatum aspicio nostrum ambarum, paenitet 	
exornatae ut simus. {AD.} Immo vero sane commode; 	
nam pro erili et nostro quaestu satis bene ornatae sumus. 	285
non enim pótis est quaestus fieri, ni sumptus sequitur, scio, 	
et tamen quaéstus non consistet, si eum sumptus superat, soror. 	
eo illud satiust, satis quod habitu, <haud satis est quod> plus quam sat est. 	
{AGOR.} Ita me di ament, ut illa me amet malim quam di, Milphio. 	
nam illa mulier lapidem silicem subigere, ut se amet, potest. 	290
{MIL.} Pol id quidem hau mentire, nam tu es lapide silice stultior, 	
qui hanc ames. {AGOR.} At vide sis, cum illac numquam limavi caput. 	
{MIL.} Curram igitur aliquo ad piscinam aut ad lacum, limum petam. 	
{AGOR.} Quid eo opust? {MIL.} Ego dicam: ut illi ét tibi limem caput. 	
{AGOR.} I in malam rem. {MIL.} Ibi sum équidem. {AGOR.} Perdis. {MIL.} Taceo. {AGOR.} At perpetuo volo. 	295
{MIL.} Enim vero, ere, meo me lacessis ludo et delicias facis. 	
{ANT.} Satis nunc lepide ornatam credo, soror, te tibi viderier; 	
sed ubi exempla conferentur meretricum aliarum, ibi tibi 	
erit cordolium, si quam ornatam melius forte aspexeris. 	
{AD.} Invidia in me numquam innatast neque malitia, mea soror. 	300
bono med esse ingenio ornatam quam auro multo mavolo: 	
aurum, id fortuna invenitur, natura ingenium bonum. 	
[bonam ego quam beatam me esse nimio dici mavolo.] 	
meretricem pudorem gerere magis decet quam purpuram: 	
[magisque meretricem pudorem quam aurum gerere condecet.] 	305
pulchrum ornatum turpes mores peius caeno conlinunt, 	
lepidi mores turpem ornatum facile factis comprobant. 	
{AGOR.} Eho tu, vin tu facinus facere lepidum et festivom? {MIL.} Volo. 	
{AGOR.} Potesne mi auscultare? {MIL.} Possum. {AGOR.} Abi domum ac suspende te. 	
{MIL.} Quam ob rem? {AGOR.} Quia iam numquam audibis verba tot tam suavia. 	310
quid tibi opust vixisse? ausculta mihi modo ac suspende te. 	
{MIL.} Siquidem tu es mecum futurus pro uva passa pensilis. 	
{AGOR.} At ego amo hanc. {MIL.} At ego esse et bibere. {AD.} Eho tu, quid ais? {ANT.} Quid rogas? 	
{AD.} Viden tu? pleni oculi sorderum quí erant, iam splendent mihi. 	
{ANT.} Immo etiam in medio oculo paullum sordest. {AD.} Cedo sis dexteram. 	315
{AGOR.} Vt quidem tu huius oculos inlutis manibus tractes aut teras? 	
{ANT.} Nimia nos socordia hodie tenuit. {AD.} Qua de re, obsecro? 	
{ANT.} Quia non iam dudum ante lucem ad aedem Veneris venimus, 	
primae ut inferremus ignem in aram. {AD.} Aha, non factost opus: 	
quaé habent nocturna ora, noctu sacruficatum ire occupant. 	320
prius quam Venus expergiscatur, prius deproperant sedulo 	
sacruficare; nam vigilante Venere si veniant eae, 	
ita sunt turpes, credo ecastor Venerem ipsam e fano fugent. 	
{AGOR.} Milphio. {MIL.} Edepol Milphionem miserum. quid nunc vis tibi? 	
{AGOR.} Opsecro hercle, ut mulsa loquitur. {MIL.} Nil nisi laterculos, 	325
sesumam papaveremque, triticum et frictas nuces. 	
{AG.} Ecquid amare videor? {M.} Damnum, quod Mercurius minime amat. 	
{AGOR.} Namque edepol lucrum amare nullum amatorem addecet. 	
{ANT.} Eamus, mea germana. {AD.} Age sis, ut lubet. {ANT.} Sequere hac. {AD.} Sequor. 	
{MIL.} Eunt hae. {AGOR.} Quid si adeamus? {MIL.} Adeas. {AGOR.} Primum prima salva sis, 	330
et secunda tu secundo salve in pretio; tertia 	
salve extra pretium. Anc. Tum pol ego et oleum et operam perdidi. 	
{AGOR.} Quo te agis? {AD.} Egone? in aedem Veneris. {AGOR.} Quid eo? {AD.} Vt Venerem propitiem. 	
{AGOR.} Eho, an irata est? propitia hercle est. vel ego pro illa spondeo. 	
quid tu ais? {AD.} Quid mihi molestu's, opsecro? {AGOR.} Aha, tam saeviter. 	335
{AD.} Mitte, amabo. {AGOR.} Quid festinas? turba nunc illi est. {AD.} Scio. 	
sunt illi aliae quas spectare ego, et me spectari volo. 	
{AGOR.} Qui lubet spectare turpes, pulchram spectandam dare? 	
{AD.} Quia apud aedem Veneris hodie est mercatus meretricius: 	
eo conveniunt mercatores, ibi ego me ostendi volo. 	340
{AGOR.} Invendibili merci oportet ultro emptorem adducere: 	
proba mers facile emptorem reperit, tam etsi in abstruso sitast. 	
quid ais tu? quando illi apud me mecum caput et corpus copulas? † 	
{AD.} Quo die Orcus Acherunte mortuos amiserit. 	
{AGOR.} Sunt mihi intus nescio quot nummi aurei lymphatici. 	345
{AD.} Deferto ad me, faxo actutum constiterit lymphaticum. 	
{MIL.} Bellula hercle. {AGOR.} I díerecte in maxumam malam crucem. 	
{MIL.} Quam magis aspecto, tam magis est nimbata et nugae merae. 	
{AD.} Segrega sermonem. taedet. {AGOR.} Age, sustolle hoc amiculum. 	
{AD.} Pura sum, comperce amabo me attrectare, Agorastocles. 	350
{AGOR.} Quid agam nunc? {AD.} Si sapias, curam hanc facere compendi potes. 	
{AG.} Quid? ego non te curem? quid ais, Milphio? {M.} Ecce odium meum. 	
quid me vis? {AG.} Cur mi haec irata est? {M.} Cur haec irata est tibi? 	
cur ego id curem? namque istaec magis meast curatio. † 	
{AGOR.} Iam hercle tu periisti, nísi illam mihi tam tranquillam facis 	355
quam mare olimst, quóm ibi alcedo pullos educit suos. 	
{MIL.} Quid faciam? {AGOR.} Exora, blandire, expalpa. {MIL.} Faciam sedulo. 	
sed vide sís, ne tu oratorem hunc pugnis pectas postea. 	
{AGOR.} Non faciam. {AD.} Non aequos in me es, sed morare et male facis. 	
bene promittis multa ex multis: omnia in cassum cadunt. 	360
liberare iuravisti me haud semel, sed centiens: 	
dum te exspecto, neque ego usquam aliam mihi paravi copiam 	
neque istuc usquam apparet; ita nunc servio nihilo minus. 	
i, soror. apscede tu a me. {AGOR.} Perii. ecquid agis, Milphio? 	
{MIL.} Mea voluptas, mea delicia, mea vita, mea amoenitas, 	365
meus ocellus, meum labellum, mea salus, meum savium, 	
meum mel, meum cor, mea colustra, meus molliculus caseus— 	
{AGOR.} Mene ego illaéc patiar praesente dici? discrucior miser, 	
nisi ego illum iubeo quadrigis cursim ad carnificem rapi. 	
{MIL.} Noli, amabo, suscensere ero meo, causa mea. 	370
ego faxo, si non irata es, ninnium pro te dabit 	
atque te fáciet ut sis civis Attica atque libera. 	
quin adire sínis? quin tibi qui bene volunt, bene vis item? 	
si ante quid mentitust, nunciam dehinc érit verax tibi. 	
sine te exorem, sine prehendam auriculis, sine dem savium. 	375
{AD.} Apscede hinc sis, sycophanta par ero. {MIL.} At scin quo modo? 	
iam hercle ego faciam ploratillum, nisi te facio propitiam, 	
atque hic ne me verberetillum faciat, nisi te propitio, 	
male formido: novi ego huius mores morosi malos. 	
quam ob rem amabo, mea voluptas, sine te hoc exorarier. 	380
{AGOR.} Non ego homo trioboli sum, nisi ego illi mastigiae 	
exturbo oculos atque dentes. em voluptatem tibi, 	
em mel, em cor, em labellum, em salutem, em savium. 	
{MIL.} Impias, ere, te: oratorem verberas. {AGOR.} Iam istoc magis: 	
[etiam ocellum addam et labellum et linguam. {MIL.} Ecquid facies modi? 	385
Ag.] sicine ego te orare iussi? {MIL.} Quo modo ergo orem? {AG.} Rogas? 	
sic enim díceres, sceleste: huius voluptas, te opsecro, 	
huius mel, huius cor, huius labellum, huius lingua, huius savium, 	
huius delicia, huiús salus amoena, huius festivitas: 	
[huius colustra, huius dulciculus caseus, mastigia, 	390
huius cor, huius studium, huius savium, mastigia] 	390a
omnia illa, quae dicebas tua, ésse ea memorares mea. 	391
{MIL.} Opsecro hercle te, voluptas huius atque odium meum, 	
huius amica mammeata, mea inimica et malevola, 	
oculus huius, lippitudo mea, mel huius, fel meum, 	
ut tu huic irata ne sis aut, si id fieri non potest, 	395
capias restim ac te suspendas cúm ero et vostra familia. 	
nam mihi iam video propter te victitandum sorbilo, 	
itaque iam quasi ostreatum tergum ulceribus gestito 	
propter amorem vestrum. {AD.} Amabo, men prohibere postulas 	
ne te verberet magis quám ne mendax me advorsum siet? 	400
{ANT.} Aliquid huic responde, amabo, commode, ne incommodus 	
nobis sit. nam detinet nos de nostro negotio. 	
{AD.} Verum. etiam tibi hanc amittam noxiam unam, Agorastocles. 	
non sum irata. {AGOR.} Non es? {AD.} Non sum. {AGOR.} Da ergo, ut credam, savium. 	
{AD.} Mox dabo, quom ab re divina rediero. {AGOR.} I ergo strenue. 	405
{AD.} Sequere me, soror. {AGOR.} Atque audin etiam? Veneri dicito 	
multam meis verbis salutem. {AD.} Dicam. {AG.} Atque hoc audi. {AD.} Quid est? 	
{AGOR.} Paucis verbis rem divinam facito. atque audin? respice. 	
respexit. idem edepol Venerem credo facturam tibi. 	
	%I.iii 	
quid nunc mi es auctor, Milphio? {MIL.} Vt me verberes 	410
atque auctionem facias: nam impunissume 	
tibi quidem hercle vendere hasce aedis licet. 	
{AGOR.} Quid iam? {MIL.} Maiorem partem in ore habitas meo. 	
{AGOR.} Supersede istis verbis. {MIL.} Quid nunc vis tibi? 	
{AGOR.} Trecentos Philippos Collybisco vilico 	415
dedi dúdum, prius quam me evocavisti foras. 	
nunc opsecro te, Milphio, hanc per dexteram 	
perque hanc sororem laevam perque oculos tuos 	
[perque meos amores perque Adelphasium meam] 	
perque tuam libertatem—{MIL.} Em nunc nihil opsecras. 	420
{AGOR.} Mi Milphidisce, mea commoditas, mea salus, 	
fac quod facturum te esse promisti mihi, 	
ut ego hunc lenonem perdam. {MIL.} Perfacile id quidemst. 	
i, adduce testis tecum; ego intus interim 	
iam et ornamentis meis et sycophantiis 	425
tuom exornabo vilicum. propera atque abi. 	
{AGOR.} Fugio. {MIL.} Meum est ístuc magis officium quam tuom. 	
{AGOR.} Egone egone, si istuc lepide ecfexis—{MIL.} I modo. 	
{AGOR.} Vt non ego te hodie—{MIL.} Abi modo. {AGOR.} Emittam manu— 	
{MIL.} I modo. {AG.} Non hercle meream. {MIL.} Oh—{AG.} Vah— {MIL.} Abi modo. 	430
{AGOR.} Quantum Acheruntest mortuorum. {MIL.} Etiamne abis? 	
{AGOR.} Neque quantum aquaist in mari. {MIL.} Abiturun es? 	
{AGOR.} Neque nubes omnes quantumst. {MIL.} Pergin pergere? 	
{AGOR.} Neque stellae in caelo. {MIL.} Pergin auris tundere? 	
{AGOR.} Neque hoc neque illud neque—enim vero serio— 	435
neque—hercle vero—quid opust verbis? quippini? 	
quod uno verbo—dicere hic quidvis licet, 	
neque—hercle vero serio, scin quomodo? 	
ita me di amabunt, vin bona dicam fide, 	
quod hic inter nos liceat? ita me Iuppiter, 	440
scin quam videtur? credin quod ego fabuler? 	
{MIL.} Si nequeo facere ut abeas, egomet abiero; 	
nam isti quidem hercle orationi Oedipo 	
opust cóniectore, qui Sphingi interpres fuit.— 	
{AGOR.} Illic hínc iratus abiit. nunc mihi cautio est, 	445
ne meámet culpa meo amori obiexim moram. 	
ibo atque arcessam testis, quando Amor iubet 	
me oboedientem ésse servo liberum.— 	
	%II.i 	
{LYCVS} Di illum infelicent omnes, qui post hunc diem 	449
leno ullam Veneri umquam immolarit hostiam 	450
quive ullum turis granum sacruficaverit. 	
nam ego hodie infelix dis meis iratissumis 	
sex immolavi ágnos, nec potui tamen 	
propitiam Venerem facere utí esset mihi. 	
quoniam litare nequeo, ábii illim ilico 	455
iratus, votui éxta prosicarier; 	
[neque ea poricere volui, quoniam non bona 	457a
haruspex dixit: deam esse indignam credidi.] 	
eo pacto avarae Veneri pulchre adii manum. 	457
quando id quod sat erat satis habere noluit, 	
ego pausam feci. sic ago, sic me decet. 	
ego faxo posthac di deaeque ceteri 	460
contentiores mage erunt atque avidi minus, 	
quom scibunt, Veneri ut adierit leno manum. 	
condigne haruspex, non homo trioboli, 	
omnibus in extis aibat portendi mihi 	
malum damnumque et deos esse iratos mihi. 	465
quid ei divini aut humani aequomst credere? 	
mina mihi argenti dono postilla datast. 	
sed quaeso, ubi nam illic restitit miles modo, 	
qui hanc mihi donavit, quem ego vocavi ad prandium? 	
sed eccum incedit. {ANTAMONIDES} Ita ut occepi dicere, 	470
lenulle, de illa pugna Pentetronica, 	
quom sexaginta milia hominum uno die 	
volaticorum manibus occidi meis. 	
{LYC.} Volaticorum hóminum? {ANTAM.} Ita dico quidem. 	
{LYC.} An, opsecro, usquam sunt homines volatici? 	475
{ANTAM.} Fuere. verum ego interfeci. {LYC.} Quo modo 	
potuisti? {ANTAM.} Dicam. viscum legioni dedi 	
fundasque; eo praésternebant folia farferi. 	
{LYC.} Quoi rei? {ANTAM.} Ad fundas viscus né adhaeresceret. 	
{LYC.} Perge. optume hercle perieras. quid postea? 	480
{ANTAM.} In fundas visci indebant grandiculos globos, 	
eo illós volantis iussi funditarier. 	
quid multa verba? quemquem visco offenderant, 	
tam crebri ad terram áccidebant quam pira. 	484-485
ut quisque acciderat, eum necabam ílico 	486
per cerebrum pinna sua sibi, quasi turturem. 	
{LYC.} Si hercle istuc umquam factum est, tum me Iuppiter 	
faciat ut semper sacruficem nec umquám litem. 	
{A.} An mi haec non credis? {L.} Credo, ut mi aequomst credier. 	490
age eamus intro. {LYC.} Dum exta referuntur, volo 	
narrare tibi etiam unam pugnam. {LYC.} Nil moror. 	
{A.} Ausculta. {L.} Non hercle auscultabo. {A.} Quo modo? 	
colaphis quidem hercle tuom iam dilidam caput, 	
nisi aut auscultas aut is in malam crucem. 	495
{LYC.} Malam crucem ibo potius. {ANTAM.} Certumnest tibi? 	
{LYC.} Certum. {ANTAM.} Tum tu igitur die bonó Aphrodisiis 	
addice tuam mihi meretricem minusculam. 	
{LYC.} Ita res divina mihi fuit: res serias 	
omnis extollo ex hoc die in alium diem. 	500
{ANTAM.} Profestos festos habeam decretum est mihi. 	
{LYC.} Nunc hinc eamus intro. sequere hac me.—{ANTAM.} Seqor. 	
in hunc diem iam tuos sum mercennarius.— 	
	%III.i 	
{AGORASTOCLES} Íta me di ament, tardo amico nihil est quicquam inaequius, 	504
praesertim homini amanti, qui quidquid agit properat omnia. 	505
sicut ego hos duco advocatos, homines spissigradissimos, 	
tardiores quam corbitae sunt in tranquillo mari. 	
atque equidem hercle dedita opera amicos fugitavi senes: 	
scibam aetate tardiores, metui meo amori moram. 	
nequiquam hos procos mi elegi loripedis, tardissimos. 	510
quin si ituri hodie estis, ite, aut ite hinc in malam crucem. 	
sicine oportet ire amicos homini amanti operam datum? 	
nam iste quidem gradus succretust cribro pollinario, 	
nisi cum pedicis condidicistis istoc grassari gradu. 	
{ADVOCATI} Heus tu, quamquam nos videmur tibi plebeii et pauperes, 	515
si nec recte dicis nobis, dives de summo loco, 	
divitem audacter solemus mactare infortunio. 	
nec tibi nos obnoxii [sumus] istuc, quid tu ames aut oderis: 	
quom argentum pro capite dedimus, nostrum dedimus, non tuom; 	
liberos nos esse oportet. nos te nihili pendimus, 	520
ne tuo nos amori servos [tuos] esse addictos censeas. 	
liberos homines per urbem modico magis par est gradu 	
ire, servile esse duco festinantem currere. 	
praesertim in re populi placida atque interfectis hostibus 	
non decet tumultuari. sed si properabas magis, 	525
pridie nos te advocatos huc duxisse oportuit. 	
ne tu opinere, haud quisquam hodie nostrum curret per vias, 	
neque nos populus pro cerritis insectabit lapidibus. 	
{AGOR.} At si ad prandium me in aedem vos dixissem ducere, 	
vinceretis cervom cursu vel gralatorem gradu; 	530
nunc vos quia mihi advocatos dixi et testis ducere, 	
podagrosi estis ac vicistis cochleam tarditudine. 	
{ADV.} An vero non iusta causa est, quor curratur celeriter 	
ubi bibas, edas de alieno quantum velis usque ad fatim, 	
quod tu invitus numquam reddas domino, de quoio ederis? 	535
sed tamen cum eo cum quiqui, quamquam sumus pauperculi, 	
est domi quod edimus, ne nos tam contemptim conteras. 	
quidquid est pauxillulum illuc, nostrum id omne, non tuomst, 	
neque nos quemquam flagitamus neque nos quisquam flagitat. 	
tua causa nemo nostrorumst suos rupturus ramites. 	540
{AGOR.} Nimis iracundi estis: equidem haec vobis dixi per iocum. 	
{ADV.} Per iocum itidem dictum habeto quae nos tibi respondimus. 	
[{AGOR.} Obsecro hercle, operam celocem hanc mihi, ne corbitam date; 	
attrepidate saltem, nam vos adproperare haud postulo. 	
{ADV.} Si quid tu placide otioseque agere vis, operam damus; 	545
si properas, cursores meliust te advocatos ducere.] 	
{AGOR.} Scitis rem, narravi vobis quod vestra opera mi opus siet, 	
de lenone hoc, qui me amantem ludificatur tam diu, 	
ei paratae ut sint insidiae de auro et de servo meo. 	
{ADV.} Omnia istaec scimus iam nos, si hi spectatores sciant; 	550
horunc hic nunc causa haec agitur spectatorum fabula: 	
hos te satius est docere, ut, quando agas, quid agas sciant. 	
nos tu ne curassis: scimus rem omnem, quippe omnes simul 	
didicimus tecum una, ut respondere possemus tibi. 	
{AGOR.} Ita profecto est. sed agite igitur, ut sciam vos scire rem, 	555
expedite [et] mihi quae vobis dudum dixi dicite. 	
{ADV.} Itane? temptas an sciamus? non meminisse nos ratu's, 	
quo modo trecentos Philippos Collybisco vilico 	
dederis, quos deferret huc ad lenonem inimicum tuom, 	
[isque] sé ut assimularet peregrinum esse aliunde ex alio oppido? 	560
ubi is detulerit, tu eo quaesitum servom advenies tuom 	
cum pecunia. {AGOR.} Meministis memoriter, servastis me. 	
{ADV.} Ille negabit: Milphionem quaeri censebit tuom; 	
id duplicabit omne furtum. leno addicetur tibi. 	
ad eam rem nos esse testis vis tibi. {AGOR.} Tenetis rem. 	565
{ADV.} Vix quidem hercle, íta pauxilla est, digitulis primoribus. 	
{AGOR.} [Hoc cito et cursim est agendum. propera iam quantum potest. 	
{ADV.} Bene vale igitur. te advocatos meliust celeris ducere; 	
tardi sumus nos. {AGOR.} Optime itis, pessime hercle dicitis. 	
quin etiam deciderint vobis femina ín talos velim. 	570
{ADV.} At edepol nos tibi in lumbos linguam atque oculos in solum. 	
{AGOR.} Heia, hau vostrumst iracundos esse, quod dixi ioco. 	
{ADV.} Nec tuom quidem est amicis per iocum iniuste loqui. 	
{AGOR.} Mittite istaec. quid velim vos, scitis. {ADV.} Callemus probe: 	
lenonem ut periurum perdas, id studes. {AGOR.} Tenetis rem.] 	575
euge, opportune egrediuntur Milphio una et vilicus. 	
basilice exornatus incedit et fabre ad fallaciam. 	
	%III.ii 	
{MILPHIO} Iam tenes praecepta in corde? {COLLYBISCVS} Pulchre. {MIL.} Vide sis calleas. 	578
{COLL.} Quid opust verbis? callum aprugnum callere aeque non sinam. 	
{MIL.} Fac modo ut condocta tibi sint dicta ad hanc fallaciam. 	580
{COLL.} Quin edepol condoctior sum, quam tragoedi aut comici. 	
{MIL.} Probus homost. {AGOR.} Adeamus propius. {MIL.} Adsunt testes? {AGOR.} Tot quidem. 	
{MIL.} Non potuisti adducere homines magis ad hanc rem idoneos. 	
nam istorum nullus nefastust: comitiales sunt meri; 	
ibi habitant, ibi eos conspicias quam praetorem saepius. 	585
hodie iuris coctiores non sunt qui lites creant, 	
quam hi sunt, qui si nihil est quicum litigent, lites emunt. 	
{ADV.} Di te perdant. {M.} Vos quidem hercle—cum eo cum quiqui tamen 	
et bene et benigne facitis, quóm ero amanti operam datis. 	
sed isti iam sciunt, negoti quid sit? {AGOR.} Omne in ordine. 	590
{MIL.} Tum vos animum advortite igitur. hunc vos lenonem Lycum 	
novistis? {ADV.} Facile. {COLL.} At pol ego eum, qua sit facie, nescio. 	
eum mihi volo demonstretis hominem. {ADV.} Nos curabimus. 	
satis praeceptumst. {AGOR.} Hic trecentos nummos numeratos habet. 	
{ADV.} Ergo nos inspicere oportet istuc aurum, Agorastocles, 	595
ut sciamus quid dicamus mox pro testimonio. 	
{COLL.} Agite, inspicite. {ADV.} Aurum est profecto hoc, spectatores, comicum: 	
macerato hoc pingues fiunt auro in barbaria boves; 	
verum ad hanc rem agundam Philippum est: ita nos adsimulabimus. 	
{COLL.} Sed ita adsimulatote quasi ego sim peregrinus. {ADV.} Scilicet, 	600
et quidem quasi tu nobiscum adveniens hodie oraveris, 	
liberum ut commostraremus tibi locum et voluptarium, 	
ubi ames, potes, pergraecere. {COLL.} Eu, edepol mortales malos. 	
{AGOR.} Ego enim docui. {MIL.} Quis te porro? {COLL.} Agite intro abite, Agorastocles, 	
ne hic vos mecum conspicetur leno neu fallaciae 	605
praepedimentum obiciatur. {ADV.} Hic homo sapienter sapit. 	
facite quod iubet. {AGOR.} Abeamus. sed vos—{ADV.} Satis dictumst. abi. 	
{AGOR.} Abeo. {ADV.} Quaeso, di immortales, quin abis? {AGOR.} Abeo.— {ADV.} Sapis. 	
{COLL.} St, 	608a
tace. {ADV.} Quid est? {COLL.} Fores haé fecerunt magnum flagitium modo. 	609
{ADV.} Quid <id> est flagiti? {COLL.} Crepuerunt clare. {ADV.} Di te perduint. 	610
pone nos recede. {COLL.} Fiat. {ADV.} Nos priores ibimus. 	
{COLL.} Faciunt scurrae quod consuerunt: pone sese homines locant. 	
{ADV.} Illic homo est, qui egreditur, leno. {C.} Bonus est, nam similis malist. 	
iam nunc ego illi égredienti sanguinem exsugam procul. 	
	%III.iii 	
{LYCVS} Iam ego istúc revortar, miles: convivas volo 	615
reperire nobis commodos, qui una sient; 	
interibi attulerint exta, atque eádem mulieres 	
iam ab re divina credo apparebunt domi. 	
sed quid huc tantum hominum incedunt? ecquidnam adferunt? 	
et illé chlamydatus quisnam est, qui sequitur procul? 	620
{ADV.} Aetoli cives te salutamus, Lyce, 	
quamquam hanc salutem ferimus inviti tibi. 	
{LYC.} Fortunati omnes sitis, quod certo scio 	
nec fore nec fortunam id situram fieri. 	
{ADV.} Istic ést thensaurus stultis in lingua situs, 	625
ut quaestui habeant male loqui melioribus. 	
{LYC.} Viam qui nescit, qua deveniat ad mare, 	
eum oportet amnem quaerere comitem sibi. 	
ego male loquendi vobis nescivi viam: 	
nunc vos mihi amnes estis; vos certum est sequi: 	630
si bene dicetis, vostra ripa vos sequar, 	
si male dicetis, vostro gradiar limite. 	
{ADV.} Malo bene facere tantundemst periculum 	
quantum bono male facere. {LYC.} Qui vero? {ADV.} Scies. 	
malo si quid bene facias, [id] beneficium interit; 	635
bono si quid male facias, aetatem expetit. 	
{LYC.} Facete dictum. sed quid istúc ad me attinet? 	
{ADV.} Quia nos honoris tui causa ad te venimus, 	
quamquam bene volumus leniter lenonibus. 	
{LYC.} Si quid boni adportatis, habeo gratiam. 	640
{ADV.} Boni de nostro tibi nec ferimus nec damus 	
neque pollicemur, neque adeo volumus datum. 	
{LYC.} Credo hercle vobis: ita vestra est benignitas. 	
sed quid nunc voltis? {ADV.} Hunc chlamydatum quem vides, 	
ei Mars iratust. {COLL.} Capiti vestro istuc quidem. 	645
{ADV.} Nunc hunc, Lyce, ad te diripiundum adducimus. 	
{COLL.} Cum praeda hic hodie incedet venator domum: 	
canes compellunt in plagas lepide lupum. 	
{LYC.} Quis hic est? {ADV.} Nescimus nos quidem istum qui siet; 	
nisi dudum mane ut ad portum processimus, 	650
atque istum e navi éxeuntem oneraria 	
videmus. adiit ad nos extemplo exiens; 	
salutat, respondemus. {COLL.} Mortalis malos, 	
ut ingrediuntur docte in sycophantiam. 	
{LYC.} Quid deinde? {ADV.} Sermonem ibi nobiscum copulat. 	655
ait sé peregrinum esse huius ignarum oppidi; 	
locum sibi velle liberum praeberier, 	
ubi nequam faciat. nos hominem ad te adduximus. 	
tu si te di amant, agere tuam rem occasiost. 	
{LYC.} Itane? {ADV.} Ille est cupiens, aurum habet. {LYC.} Praeda haec meast. 	660
{ADV.} Potare, amare volt. {LYC.} Locum lepidum dabo. 	
{ADV.} At enim hic clam furtim ésse volt, ne quis sciat 	
neve arbiter sit. nam hic latro in Sparta fuit, 	
ut quidem ipse nobis dixit, apud regem Attalum; 	
inde huc aufugit, quoniam capitur oppidum. 	665
{COLL.} Nimis lépide de latrone, de Sparta optume. 	
{LYC.} Di deaeque vobis multa bona dent, quom mihi 	
et bene praecipitis et bonam praedam datis. 	
{ADV.} Immo ut ipse nobis dixit, quo accures magis, 	
trecentos nummos Philippos portat praesidi. 	670
{LYC.} Rex sum, si ego illum hodie ad me hominem adlexero. 	
{ADV.} Quin hic quidem tuos est. {LYC.} Opsecro hercle hortamini, 	
ut devortatur ad me in hospitium optumum. 	
{ADV.} Neque nos hortari neque dehortari decet 	
hominem peregrinum: tuam rem tú ages, si sapis. 	675
nos tibi palumbem ad aream usque adduximus: 	
nunc te illum meliust capere, si captum esse vis. 	
{COLL.} Iamne itis? quid quod vobis mandavi, hospites? 	
{ADV.} Cum illoc te meliust tuam rem, ádulescens, loqui: 	
illic ést ad istas res probus, quas quaeritas. 	680
{COLL.} Videre equidem vos vellem, quom huic aurum darem. 	
{ADV.} Illinc procul nos istuc inspectabimus. 	
{COLL.} Bonam dedistis mihi operam. {LYC.} It ad me lucrum. 	
{COLL.} Illud quidem quorsum asinus caedit calcibus. 	
{LYC.} Blande hominem compellabo. hóspes hospitem 	685
salutat. salvom te advenire gaudeo. 	
{COLL.} Multa tibi di dent bona, quom me salvom esse vis. 	
{LYC.} Hospitium te aiunt quaeritare. {COLL.} Quaerito. 	
{LYC.} Ita illí dixerunt, qui hinc a me abierunt modo, 	
te quaeritare a muscis. {COLL.} Minime gentium. 	690
{LYC.} Quid itá? {COLL.} Quia <a> muscis si mi hospitium quaererem, 	
adveniens irem in carcerem recta via. 	
ego id quaero hospitium, ubi ego curer mollius, 	
quam regi Antiocho óculi curari solent. 	
{LYC.} Edepol ne tibi illud possum festivom dare, 	695
siquidém potes ésse te pati in lepido loco, 	
in lecto lepide strato lepidam mulierem 	
complexum contrectare. {COLL.} Is, leno, viam. 	
{LYC.} Vbi tu Leucadio, Lesbio, Thasio, Chio, 	
vetustáte vino edentulo aetatem inriges; 	700
ibi ego te replebo usque unguentum geumatis, 	
quid multa verba? faciam, ubi tu laveris, 	
ibi ut bálneator faciat unguentariam. 	
sed haec latrocinantur, quae ego dixi, omnia. 	
{COLL.} Quid itá? {LYC.} Quia aurum poscunt praesentarium. 	705
{COLL.} Quin hercle accipere tu non mavis quam ego dare. 	
{ADV.} Quid si evocemus huc foras Agorastoclem, 	
ut ipsus testis sit sibi certissumus? 	
heus tu, qui furem captas, egredere ocius, 	
ut tute inspectes aurum lenoni dari. 	710
	%III.iv 	
{AGORASTOCLES} Quid est? quid voltis, testes? {ADV.} Specta ad dexteram. 	711
tuos sérvos aurum ípsi lenoni dabit. 	
{COLL.} Age, accipe hoc sis: hic sunt numerati aurei 	
trecenti nummi, qui vocantur Philippei. 	
hinc me procura; propere hosce apsumi volo. 	715
{LYC.} Edepol fecisti prodigum promum tibi. 	
age, eamus intro. {COLL.} Te sequor. {LYC.} Age, age, ambula, 	
ibí, quae reliqua, alia fabulabimur. 	
{COLL.} Eadém narrabo tibi res Spartiaticas. 	
{L.} Quin sequere me ergo.—{C.} Abduc intro. addictum tenes.— 	720
{AGOR.} Quid nunc mi auctores estis? {ADV.} Vt frugi sies. 	
{AGOR.} Quid si animus esse non sinit? {ADV.} Esto ut sinit. 	
{AGOR.} Vidistis, leno quom aurum accepit? {ADV.} Vidimus. 	
{AGOR.} Eum vos meum esse servom scitis? {ADV.} Scivimus. 	
{AGOR.} Rem adversus populi saepe leges? {ADV.} Scivimus. 	725
{AGOR.} Em istaec volo ergo vos commeminisse omnia, 	
mox quom ad praetorem úsus veniet. {ADV.} Meminimus. 	
{AGOR.} Quid si recenti re aedis pultem? {ADV.} Censeo. 	
{AGOR.} Si pultem, non recludet? {ADV.} Panem frangito. 	
{AGOR.} Si exierit leno, quid tum? hominem interrogem, 	730
meus sérvos ad eum veneritne? {ADV.} Quippini? 	
[{AGOR.} Cum auri ducentis nummis Philippis? {ADV.} Quippini? 	
{AG.} Ibi extémplo leno errabit. {AD.} Qua de re? {AG.} Rogas? 	
quia centum nummis minus dicetur. {ADV.} Bene putas. 	
{AGOR.} Alium censebit quaeritari. {ADV.} Scilicet.] 	735
{AGOR.} Extemplo denegabit. {ADV.} Iuratus quidem. 	
{AG.} Homo fúrti sese adstringet. {AD.} Hau dubium id quidemst. 	
{AGOR.} Quantum quantum ad eum erit delatum. {ADV.} Quippini? 	
{AGOR.} Diespiter vos perduit. {ADV.} Te quippini? 	
{AGOR.} Ibo et pultabo ianuam iam. {ADV.} Quippini? 	740
{AGOR.} Tacendi tempus est, nam crepuerunt fores. 	
foras égrediri video lenonem Lycum. 	
adeste quaeso. {ADV.} Quippini? † si voles 	
operire capita, ne nos leno noverit, 	
qui illi malae rei tantae fuimus inlices. 	745
	%III.v 	
{LYCVS} Suspendant omnes nunciam se haruspices, 	746
quam ego illis posthac quod loquantur creduam, 	
qui in re divina dudum dicebant mihi 	
malum damnumque maximum portendier: 	
is explicavi meam rem postilla lucro. 	750
{AGOR.} Salvos sis, leno. {LYC.} Di te ament, Agorastocles. 	
{AGOR.} Magis mé benigne nunc salutas quam antidhac. 	
{LYC.} Tranquillitas evenit, quasi navi in mari: 	
utquomque est ventus, exim velum vortitur. 	
{AGOR.} Valeant apud te quos volo; atque haud te volo. 	755
{LYC.} Valent ut postulatumst, verum non tibi. 	
{AGOR.} Mitte ad me, si audes, hodie Adelphasium tuam, 	
die fésto celebri nobilique Aphrodisiis. 	
{LYC.} Calidum prandisti prandium hodie? dic mihi. 	
{AGOR.} Quid iam? {LYC.} Quia os nunc frigefactas, quom rogas. 	760
{AGOR.} Hoc age sis, leno. servom esse audivi meum 	
apud te. {LYC.} Apud me? numquam factum reperies. 	
{AGOR.} Mentire. nam ad te venit aurumque attulit. 	
ita mihi renuntiatumst, quibus credo satis. 	
{LYC.} Malus es, captatum me advenis cum testibus. 	765
tuorum apud me nemost nec quicquam tui. 	
{AGOR.} Mementote illud, advocati. {ADV.} Meminimus. 	
{LYC.} Hahahae, iam teneo quid sit, perspexi modo. 	
hi qui illum dudum conciliaverunt mihi 	
peregrinum Spartanum, id nunc his cerebrum uritur, 	770
me esse hos trecentos Philippos facturum lucri. 	
nunc hunc inimicum quía esse sciverunt mihi, 	
eum adlegarunt, suom qui servom diceret 	
cum auro esse apud me; compositast fallacia, 	
ut eo me privent atque inter se dividant. 	775
lupo agnum eripere postulant. nugas agunt. 	
{AGOR.} Negasne apud te esse aurum, nec servom meum? 	
{LYC.} Nego: et negando, si quid refert, ravio. 	
{ADV.} Periisti, leno. nam istest huius vilicus 	
quem tibi nos esse Spartiatam diximus, 	780
qui ad te trecentos Philippeos modo detulit. 	
idque in istoc adeo aúrum inest marsuppio. 	
{LYC.} Vae vostrae aetati. {ADV.} Id quidem <in> mundo est tuae. 	
{AGOR.} Age omitte actutum, furcifer, marsuppium: 	
manifesto fur es mihi. quaeso hercle, operam date, 	785
dum me videatis servom ab hoc abducere.— 	
{LYC.} Nunc pol ego perii certo, haud arbitrario. 	
consulto hoc factum est, mihi ut insidiae fierent. 	
sed quid ego dubito fugere hinc in malam crucem, 	
prius quam hínc optorto collo ad praetorem trahor? 	790
eheu, quom ego habui háriolos haruspices; 	
qui si quid bene promittunt, perspisso evenit, 	
id quod mali promittunt, praesentarium est. 	
nunc ibo, amicos consulam, quo me modo 	
suspendere aequom censeant potissimum.— 	795
	%III.vi 	
{AGORASTOCLES} Age tu progredere, ut [testes] videant te ire istinc foras. 	796
estne hic meus servos? {COLLYBISCVS} Sum hercle vero, Agorastocles. 	
{AGOR.} Quid nunc, sceleste leno? {ADV.} Quicum litigas 	
apscessit. {AGOR.} Vtinam hinc abierit malam crucem. 	
{ADV.} Ita nos velle aequom est. {AGOR.} Cras subscribam homini dicam. 	800
{COLL.} Numquid me? {AGOR.} Apscedas, sumas ornatum tuom. 	
{COLL.} Non sum nequiquam miles factus; paululum 	
praedae intus feci: dum lenonis familia 	
dormitat, extis sum satur factus probe. 	
abscedam hinc intro.—{AGOR.} Factum a vobis comiter. 	805
bonam dedistis, advocati, operam mihi. 	
cras mane, quaeso, in comitio estote obviam. 	
tu sequere me intro. vos valete.—{ADV.} Et tu vale. 	
iniuriam illic insignite postulat: 	
nostro servire nos sibi censet cibo. 	810
verum ita sunt * isti nostri divites: 	
si quid bene facias, levior pluma est gratia, 	
si quid peccatumst, plumbeas iras gerunt. 	
domos abeamus nostras, sultis, nunciam, 	
quando id, quoi rei operam dedimus, impetravimus, 	815
ut perderemus corruptorem civium.— 	
	%IV.i 	
{MILPHIO} Exspécto quo pactó meae techinaé processuraé sient. 	817
studeo hunc lenonem perdere, qui meum erum miserum macerat, 	
is me autem porro verberat, incursat pugnis, calcibus: 	
servire amanti miseria est, praesertim qui quod amat caret. 	820
attat, e fano recipere video se Syncerastum, 	
lenonis servom; quid habeat sermonis auscultabo. 	
	%IV.ii 	
{SYNCERASTVS} Sátis spectatum est, deos atque homines eius neglegere gratiam, 	823
quoí hominí erus est consimilis velut ego habeo hunc huius modi. 	
neque periurior neque peior alter usquam est gentium, 	825
quám erus meus est, neque tam luteus neque tam caeno conlitus. 	
ita me di ament, vel in lautumiis vel in pistrino mavelim 	
agere aetatem praepeditus latere forti ferreo, 	
quam ápud lenonem hunc servitutem colere. quid illuc est genus, 	
quae illic hominum corruptelae fiunt. di vostram fidem, 	830
quodvis genus ibi hominum videas, quasi Acheruntem veneris, 	
equitem peditem, libertinum, furem an fugitivom velis, 	
verberatum, vinctum, addictum: quí habet quod det, <ut>ut homo est, 	
omnia genera recipiuntur; itaque in totis aedibus 	
tenebrae latebrae, bibitur estur quasi in popina, hau secus. 	835
ibi tu videas litteratas fictiles epistulas, 	
pice signatas, nomina insunt cubitum longis litteris: 	
ita vinariorum habemus nostrae dilectum domi. 	
{MIL.} Omnia edepol mira sunt, nisi erus hunc heredem facit, 	
nam id quidem, illi, uti meditatur, verba faciet mortuo. 	840
et adire lubet hominem et autem nimis eum ausculto lubens. 	
{SYNC.} Haec quom hic video fieri, crucior: pretiis emptos maxumis, 	
apud nos expeculiatos servos fieri suis eris. 	
sed ad postremum nihil apparet: male partum male disperit. 	
{MIL.} Proinde habet orationem, quasi ipse sit frugi bonae, 	845
qui ipsus hercle ignaviorem potis est facere Ignaviam. 	
{SYNC.} Nunc domum haec ab aede Veneris refero vasa, ubi hostiis 	
erus nequivit propitiare Venerem suo festo die. 	
{MIL.} Lepidam Venerem. {SYNC.} Nam meretrices nostrae primis hostiis 	
Venerem placavere extemplo. {MIL.} O lepidam Venerem denuo. 	850
{SYNC.} Nunc domum ibo. {MIL.} Heus, Synceraste. {SYNC.} Syncerastum qui vocat? 	
{M.} Tuos amicus. {S.} Haud amice facis, qui cum onere offers moram. 	
{MIL.} At ob hanc moram tibi reddam operam úbi voles, ubi iusseris. 	
habe rem pactam. {S.} Si futurumst, do tibi operam hanc. {M.} Quo modo? 	
{SYNC.} Vt enim ubi mihi vapulandum sit, tu corium sufferas. 	855
apage, nesció quid viri sis. {MIL.} Malus sum. {SYNC.} Tibi sis. {MIL.} Te volo. 	
{SYNC.} At onus urget. {MIL.} At tu appone et respice ad me. {SYNC.} Fecero, 	
quamquam haud otiumst. {MIL.} Salvos sis, Synceraste. {SYNC.} O Milphio, 	
di omnes deaeque ament. {MIL.} Quemnam hominem? {SYNC.} Nec te nec me, Milphio: 	
neque erum meum ádeo. {MIL.} Quém ament igitur? {SYNC.} Aliquem, dignus qui siet. 	860
nam nostrorum nemo dignust. {MIL.} Lepide loquere. {SYNC.} Me decet. 	
{MIL.} Quid agis? {SYNC.} Facio quod manufesti moechi haú ferme solent. 	
{MIL.} Quid id est? {SYNC.} Refero vasa salva. {MIL.} Di te et tuom erum perduint. 	
{SYNC.} Me non perdent; illum ut perdant facere possum, si velim, 	
meum erum ut perdant, ni mihi metuam, Milphio. {MIL.} Quid id est? cedo. 	865
{SYNC.} Malus es? {MIL.} Malus sum. {SYNC.} Male mihi est. {MIL.} Memora, num esse aliter decet? 	
quid est, quod male sit tibi, quoi domi sit quod edis quod ames adfatim, 	
neque triobolum ullum amicae das et ductas gratiis? 	
{SYNC.} Diespiter me sic amabit, {MIL.} Vt quidem edepol dignus es. 	
{SYNC.} Vt ego hanc familiam interire cupio. {MIL.} Adde operam, si cupis. 	870
{SYNC.} Sine pennis volare hau facilest: meae alae pennas non habent. 	
{MIL.} Nolito edepol devellisse: iam his duobus mensibus 	
volucres tibi erunt tuae hirquinae. {S.} I in malam rem. {M.} I tu atque erus. 	
{SYNC.} Verum. enim qui hómo eum norit, norit. cito homo pervorti potest. 	
{MIL.} Quid iam? {SYNC.} Quasi tu tacitum habere quicquam potis sis. {MIL.} Rectius 	875
tacitas tibi res sistam quam quod dictum est mutae mulieri. 	
{SYNC.} Animum inducam facile ut tibi istuc credam, ni te noverim. 	
{MIL.} Crede audacter meo periclo. {SYNC.} Male credam, et credam tamen. 	
{MIL.} Scin tu erum tuom meo ero esse inimicum capitalem? {SYNC.} Scio. 	
{MIL.} Propter amorem—{SYNC.} Omnem operam perdis. {MIL.} Quid iam? {SYNC.} Quia doctum doces. 	880
{MIL.} Quid ergo dubitas quin lubenter tuo ero meus quid possiet 	
facere faciat male, eius merito? tum autem si quid tu adiuvas, 	
eo facilius facere poterit. {SYNC.} At ego hoc metuo, Milphio. 	
{M.} Quid est quod metuas? {S.} Dúm ero insidias paritem, ne me perduim. 	
si erus meus me esse elocutum quoiquam mortali sciat, 	885
continuo is me ex Syncerasto Crurifragium fecerit. 	
{MIL.} Numquam edepol mortalis quisquam fiet e me certior, 	
nisi ero meo uni indicasso, atque ei quoque ut ne enuntiet 	
id esse facinus ex ted ortum. {SYNC.} Male credam, et credam tamen. 	
sed hoc tu tecum tacitum habeto. {MIL.} Fide non melius creditur. 	890
loquere (locus occasioque est) libere: hic soli sumus. 	
{SY.} Erus si tuos volt facere frugem, meum erum perdet. Mi. Qui id potest? 	
{SYNC.} Facile. {MIL.} Fac ergo id facile noscam ego, ut ille possit noscere. 	
{S.} Quia Adelphasium, quám erus deamat tuos, ingenuast. {M.} Quo modo? 	
{SYNC.} Eodem quo soror illius altera Anterastilis. 	895
{MIL.} Cedo qui id credam. {SYNC.} Quia illas emit in Anactorio parvolas 	
de praedone Siculo. {MIL.} Quanti? {SYNC.} Duodeviginti minis, 	
duas illas et Giddenenem nutricem earum tertiam. 	
et ille qui eas vendebat dixit se furtivas vendere: 	
ingenuas Carthagine aibat esse. {MIL.} Di vostram fidem, 	900
nimium lepidum memoras facinus. nam erus meus Agorastocles 	
ibidem gnatust, inde surptus fere sexennis, postibi 	
qui eum surrupuit huc devexit meoque ero eum hic vendidit. 	
is in divitias homo adoptavit hunc, quom diem obiit suom. 	
{SYNC.} Omnia memoras quo id facilius fiat: manu eas adserat 	905
suas popularis liberali causa. {MIL.} Tacitus tace modo. 	
{SYNC.} Profecto ad incitas lenonem rediget, si eas abduxerit. 	
{MIL.} Quin prius disperibit faxo, quam unam calcem civerit. 	
ita paratumst. {SYNC.} Ita di faxint, ne apud lenonem hunc serviam. 	
{MIL.} Hercle qui meus conlibertus faxo eris, si di volent. 	910
{SYNC.} Ita di faxint. numquid aliud me morare, Milphio? 	
{MIL.} Valeas beneque ut tibi sit. {SYNC.} Pol istuc tibi et tuost ero in manu. 	
vale et haec cura clanculum ut sint dicta. {MIL.} Non dictumst. vale. 	
{S.} At enim nihil est, nisi dum calet hoc agitur. {M.} Lepidu's, quom mones. 	
et ita hoc fiet. {SYNC.} Proba materies data est, si probum adhibes fabrum. 	915
{MIL.} Potin ut taceas? {SYNC.} Taceo atque abeo.—{MIL.} Mihi commoditatem creas. 	
illic hinc abiit. di immortales meum erum servatum volunt 	
et hunc disperditum lenonem: tantum eum instat exiti. 	
satine prius quam unumst iniectum telum, iam instat alterum? 	
ibo intro, haec ut meo ero memorem. nam huc si ante aedes evocem, 	920
quae audivistis modo, nunc si eadem híc iterum iterem, inscitiast. 	
[ero] uni potius intus ero odio, quam hic sim vobis omnibus.— 	
[di immortales, quanta turba, quanta adventat calamitas 	
hodie ad hunc lenonem. sed ego nunc est cum me commoror. 	
ita negotium institutumst, non datur cessatio; 	925
nám et hoc docte consulendum, quod modo concreditumst, 	
et illud autem inserviendumst consilium vernaculum. 	
remora si sit, qui malam rem mihi det merito fecerit. 	
nunc intro ibo: dum erus adveniat a foro, opperiar domi.—] 	
	%V.i 	
{HANNO} Yth alonim ualonuth sicorathi symacom syth 	930
chy mlachthi in ythmum ysthyalm ych-ibarcu mysehi 	
li pho caneth yth bynuthi uad edin byn ui 	
bymarob syllohom alonim ubymysyrthohom 	
byth limmoth ynnocho thuulech-antidamas chon 	
ys sidobrim chi fel yth chyl is chon chen liful 	935
yth binim ys dybur ch-innocho-tnu agorastocles 	
yth emanethi hy chirs aelichot sithi nasot 	
bynu yid ch-illuch ily gubulim lasibithim 	
bodi aly thera ynnynu yslym min cho-th iusim 	
Ythalonimualoniuthsicorathiịsthymhimịhymacomsyth 	940
combaẹpumamitalmeṭloṭiambẹat 	
iulecantheconaalonịmbalumbar dechor 	
baṭs . . . . hunesobinesubịcsịllimbalịm 	
esseantidamossonalẹmuedubertefet 	
dọnobun.ḥunẹccilthumucommucroluful 	945
altanịmauosdubẹrithemḥuarcharistolem 	
sitṭeṣedanecnasotersahelicot 	
alemusdubertịṃụrmuc̣ọpsuistiti 	
aoccaaneclicṭorboḍesiụssilimlimmịmc̣ọlus 	
deos deasque veneror, qui hanc urbem colunt, 	950
ut quod de mea re huc veni rite venerim, 	
measque híc ut gnatas et mei fratris filium 	
reperire me siritis, di vostram fidem. 	
[quae mihi surruptae sunt et fratris filium.] 	
sed hic mihi antehac hospes Antidamas fuit; 	955
eum fécisse aiunt, sibi quod faciundum fuit. 	
eius fílium esse hic praedicant Agorastoclem: 	
ad eum hospitalem hanc tesseram mecum fero; 	
is in hisce habitare monstratust regionibus. 	
hos percontabor qui hinc egrediuntur foras. 	960
	%V.ii 	
{AGORASTOCLES} Ain tú tibi dixe Syncerastum, Milphio, 	961
eas ésse ingenuas ambas surrupticias 	
Charthaginiensis? {MILPHIO} Aio, et, si frugi esse vis, 	
eas líberali iam adseres causa manu. 	
nam tuom flagitiumst tuas te popularis pati 	965
servire ante oculos, domi quae fuerint liberae. 	
{HAN.} Pro di immortales, opsecro vostram fidem, 	
quam orationem hanc aures dulcem devorant. 	
creta est profecto hórum hominum oratio, 	
ut mi apsterserunt omnem sorditudinem. 	970
{AGOR.} Si ad eam rem testis habeam, faciam quod iubes. 	
{MIL.} Quid tu mihi testis? quin tu insistis fortiter? 	
aliqua Fortuna fuerit adiutrix tibi. 	
{AGOR.} Incipere multost quam impetrare facilius. 	
{MIL.} Sed quae illaec avis est, quae huc cum tunicis advenit? 	975
numnam in balineis circumductust pallio? 	
{AGOR.} Facies quidem edepol Punicast. {MIL.} Guggast homo. 	
servos quidem edepol veteres antiquosque habet. 	
{AGOR.} Qui scis? {MIL.} Viden homines sarcinatos consequi? 	
† atque ut opinor digitos in manibus non habent. 	980
{AGOR.} Quid iam? {MIL.} Quia incedunt cum anulatis auribus. 	
{HAN.} Adibo hosce atque áppellabo Punice. 	
si respondebunt, Punice pergam loqui; 	
si non, tum ad horum mores linguam vertero. 	
{MIL.} Quid ais tu? écquid commeministi Punice? 	985
{AGOR.} Nihil edepol. nam qui scire potui, dic mihi, 	
qui illim sexennis perierim Carthagine? 	
{HAN.} Pro di immortales, plurumi ad illum modum 	
periere pueri liberi Carthagine. 	
{MIL.} Quid ais tu? {AGOR.} Quid vis? {MIL.} Vin appellem hunc Punice? 	990
{AGOR.} An scis? {MIL.} Nullus me est hodie Poenus Poenior. 	
{AGOR.} Adi atque appella, quid velit, quid venerit, 	
qui sit, quoiatis, unde sit: ne parseris. 	
{MIL.} Avo. quoiates estis aut quo ex oppido? 	
{HAN.} Anno byn mytthymballe udradait annech. 	995
{AGOR.} Quid ait? {MIL.} Hannonem se esse ait Carthagine, 	
Carthaginiensis Mytthumbalis filium. 	
{HAN.} Avo. {MIL.} Salutat. {HAN.} Donni. {MIL.} Doni volt tibi 	
dare hic nescio quid. audin pollicitarier? 	
{AGOR.} Saluta hunc rursus Punice verbis meis. 	1000
{MIL.} Avo donni inquit hic tibi verbis suis. 	
{HAN.} Me har bocca. {MIL.} Istuc tibi sit potius quam mihi. 	
{AGOR.} Quid ait? {MIL.} Miseram esse praedicat buccam sibi. 	
fortasse medicos nos esse arbitrarier. 	
{AGOR.} Si <ita> est, nega esse; nolo ego errare hospitem. 	1005
{MIL.} Audin tu? {HAN.} Rufeyn nyccho issam. {AGOR.} Sic volo 	
profecto vera cuncta huic expedirier. 	
roga númquid opus sit. {MIL.} Tu qui zonam non habes, 	
quid in hanc venistis urbem aút quid quaeritis? 	
{H.} Muphursa. {A.} Quid ait? {H.} Miuulec hianna. {A.} Quid venit? 	1010
{MIL.} Non audis? mures Africanos praedicat 	
in pompam ludis dare se velle aedilibus. 	
{HAN.} Lech lachanna nilimniichto. {AGOR.} Quid nunc ait? 	
{MIL.} Ligulas, canalis ait se advexisse et nuces: 	
nunc orat, operam ut des sibi, ut ea veneant. 	1015
{AGOR.} Mercator credo est. {HAN.} Assam. {MIL.} Arvinam quidem. 	
{HAN.} Palu mirga detha. {AGOR.} Milphio, quid nunc ait? 	
{MIL.} Palas vendundas sibi ait et mergas datas, 	
ad messim credo, nisi quid tú aliud sapis. 	
[ut hortum fodiat atque ut frumentum metat.] 	1020
{AGOR.} Quid istuc ad me? {MIL.} Certiorem te esse volt, 	
ne quid clam furtim se accepisse censeas. 	
{HAN.} Mufonnim siccoratim. {MIL.} Hem, cave sis feceris 	
quod hic te órat. {AGOR.} Quid ait aut quid orat? expedi. 	
{MIL.} Sub cratim ut iubeas se supponi átque eo 	1025
lapides imponi multos, ut sese neces. 	
{HAN.} Gunebbal samem lyryla. {AGOR.} Narra, quid est? 	
quid ait? {MIL.} Non hercle nunc quidem quicquam scio. 	
Hann. At ut scias, nunc dehinc latine iam loquar. 	
servom hercle te esse oportet et nequam et malum, 	1030
hominem peregrinum atque advenam qui inrideas. 	
{MIL.} At hercle te hominem et sycophantam et subdolum, 	
qui huc advenisti nos captatum, migdilix, 	
bisulci lingua quasi proserpens bestia. 	
{AGOR.} Maledicta hinc aufer, linguam compescas face. 	1035
maledicere huic tu temperabis, si sapis. 	
meis cónsanguineis nolo te iniuste loqui. 	
Carthagini ego sum gnatus, ut tu sis sciens. 	
{HAN.} O mi popularis, salve. {AGOR.} Et tu edepol, quisquis es. 	
et si quid opus est, quaeso, dic atque impera 	1040
popularitatis causa. {HAN.} Habeo gratiam. 	
[verum ego hic hospitium hábeo: Antidamae filium 	
quaero (commostra si novisti) Agorastoclem.] 	
sed ecquem ádulescentem tu hic novisti Agorastoclem? 	
{AGOR.} Siquidem Ántidamai quaeris ádoptaticium, 	1045
ego sum ipsus quem tu quaeris. {HAN.} Hem, quid ego audio? 	
{AGOR.} Antidamae gnatum me esse. {HAN.} Sí itast, tesseram 	
conferre si vis hospitalem, eccam attuli. 	
{AGOR.} Agedum huc ostende. est par probe, quam habeo domi. 	
{HAN.} O mi hospes, salve multum. nam mihi tuos pater 	1050
patritus † ergo hospes Antidamas fuit. 	
haec mi hospitalis tessera cum illo fuit. 	
{AGOR.} Ergo hic apud me hospitium tibi praebebitur. 	
nam haúd repudio hospitium neque Carthaginem, 	
unde súm oriundus. {HAN.} Di dent tibi omnes quae velis. 	1055
quid ais? qui potuit fieri, ut Carthagini 	
gnatus sis? hic autem habuisti Aetolum patrem. 	
{AGOR.} Surruptus sum illinc. hic me Antidama hospes tuos 	
emit, et is me sibi adoptavit filium. 	
{HAN.} Demarcho item ipse fuit adoptaticius. 	1060
sed mitto de illoc, ad te redeo. dic mihi, 	
ecquid meministi tuom parentum nomina, 	
patris atque matris? {AGOR.} Memini. {HAN.} Memoradum mihi, 	
si novi forte aut si sunt cognati mihi. 	
{AGOR.} Ampsigura mater mihi fuit, Iahon pater. 	1065
{HAN.} Patrem atque matrem viverent vellem tibi. 	
{AGOR.} An mortui sunt? {HAN.} Factum, quod aegre tuli. † 	
nam mihi sobrina Ampsigura tua mater fuit; 	
pater tuos, is erat frater patruelis meus, 	
et is me heredem fecit, quom suom obiit diem, 	1070
quo me privatum aégre patior mortuo. 	
sed sí ita est, ut tu sis Iahonis filius, 	
signum esse oportet in manu laeva tibi, 	
ludenti puero quod memordit simia. 	
ostende, inspiciam. <{AGOR.} Em ostendo.> {HAN.} Aperi. audi atque ades: 	1075
* * * 	1075a
{AGOR.} Mi patrue, salve. {HAN.} Ét tu salve, Agorastocles. 	1076
iterum mihi gnatus videor, quom te repperi. 	
{MIL.} Pol istám rem vobis bene evenisse gaudeo. 	
sed te moneri num nevis? {HAN.} Sane volo. 	
{MIL.} Paterna oportet filio reddi bona. 	1080
aequomst habere hunc bona quae possedit pater. 	
{HAN.} Haud postulo aliter: restituentur omnia; 	
suam síbi rem salvam sistam, si illo advenerit. 	
{MIL.} Facito sis reddas, etsi hic habitabit, tamen. 	
{HAN.} Quin mea quoque iste habebit, si quid me fuat. 	1085
{MIL.} Festivom facinus venit mi in mentem modo. 	
{HAN.} Quid id est? {MIL.} Tua opus est opera. {HAN.} Dic mihi quid lubet: 	
profecto uteris, ut voles, operam meam. 	
quid est negoti? {MIL.} Potin tu fieri subdolus? 	
{HAN.} Inimico possum, amico ínsipientia est. 	1090
{MIL.} Inimicus hercle est huius. {HAN.} Male faxim lubens. 	
{MIL.} Amat ab lenone hic. {HAN.} Facere sapienter puto. 	
{MIL.} Leno hic habitat vicinus. {HAN.} Male faxim lubens. 	
{MIL.} Ei duae puellae sunt meretrices servolae 	
sorores: earum hic alteram efflictim perit, 	1095
neque eam incestavit umquam. {HAN.} Acerba amatiost. 	
{MIL.} Hunc leno ludificatur. {HAN.} Suom quaestum colit. 	
{MIL.} Hic illi malam rem dare volt. {HAN.} Frugist, si id facit. 	
{MIL.} Nunc hoc consilium capio et hanc fabricam apparo, 	
ut te allegemus, filias dicas tuas 	1100
surruptasque esse parvolas Carthagine * 	
manu líberali causa ámbas adseras, 	
quasi filiae tuae sint. iamne intellegis? 	
{HAN.} Intellego hercle. nam mihi item gnatae duae 	
cum nutrice una sunt surruptae parvolae. 	1105
{MIL.} Lepide hercle adsimulas. iam in principio id mihi placet. 	
{HAN.} Pol magis quam vellem. {MIL.} Eu hércle mortalem catum, 	
* malum crudumque, estolidum et subdolum. 	
ut adflet, quo illud gestu faciat facilius. 	
me quoque dolis iam superat architectonem. 	1110
{HAN.} Sed earum nutrix qua sit facie, mi expedi. 	
{MIL.} Statura hau magna, corpore aquilost. {HAN.} Ipsa east. 	
{MIL.} Specie venusta, óre atque oculis pernigris. 	
{HAN.} Formam quidem hercle verbis depinxti probe. 	
{MIL.} Vin eam videre? {HAN.} Filias malo meas. 	1115
sed i átque evoca illam; sí eae meae sunt filiae, 	
si illarum est nutrix, me continuo noverit. 	
{MIL.} Heus, ecquis hic est? nuntiate ut prodeat 	
foras Gíddeneni. est qui illam conventam esse volt. 	
	%V.iii 	
{GIDDENES} Quis pultat? {MIL.} Qui te proximust. {GIDD.} Quid vis? {MIL.} Eho, 	1120
novistin tu illunc tunicatum hominem qui siet? 	
{GIDD.} Nam quém ego aspicio? pro supreme Iuppiter, 	
erus meus hic quidem est, mearum alumnarum pater, 	
Hanno Carthaginiensis. {MIL.} Ecce autem mala. 	
[praestrigiator hic quidem Poenus probust, 	1125
perduxit omnis ad suam sententiam.] 	
{GIDD.} O mí ere, salve, Hánno, insperatissume 	
mihi tuisque filiis, salve atque—eho, 	
mirari noli neque me contemplarier. 	
cognoscin Giddenenem áncillam tuam? 	1130
{HAN.} Novi. sed ubi sunt meae gnatae? id scire expeto. 	
{GIDD.} Apud aedem Veneris. {HAN.} Quid ibi faciunt? dic mihi. 	
{GIDD.} Aphrodisia hodie Veneris est festus dies: 	
oratum ierunt deam, ut sibi esset propitia. 	
{MIL.} Pol satis scio, impetrarunt, quando hic hic adest. 	1135
{AGOR.} Eho an huius sunt illae filiae? {GIDD.} Ita ut praedicas. 	
tua pietas nobis plane aúxilio fuit, 	
quom huc advenisti hodie in ipso tempore; 	
namque hodie earum mutarentur nomina 	
facerentque indignum genere quaestum corpore. 	1140
{PVER} Auamma illi. {GIDD.} Hauon bane silli in mustine. 	
{GIDD.} Mepstaetemes tas dum et alanna cestimim. 	
{AGOR.} Quid illí locuti sunt inter se? dic mihi. 	
{HAN.} Matrem hic salutat suam, haec autem hunc filium. 	
tace atque parce muliebri supellectili. 	1145
{AGOR.} Quae east supellex? {HAN.} Clarus clamor. {AGOR.} Sine modo. 	
{HAN.} Tu abduc hosce intro; et una nutricem simul 	
iube hanc abire hinc ad te. {AGOR.} Fac quod imperat. 	
{MIL.} Sed quís illas tibi monstrabit? {AGOR.} Ego doctissume. 	
{MIL.} Abeo igitur. {AGOR.} Facias modo quam memores mavelim. 	1150
patruo advenienti cena curetur volo. 	
{MIL.} Lachanna vos, quos ego iam detrudam ad molas, 	
inde pórro ad puteum atque ad robustum codicem. 	
ego faxo hospitium hoc leniter laudabitis.— 	
{AGOR.} Audin tu, patrue? dico, ne dictum neges: 	1155
tuam míhi maiorem filiam despondeas. 	
{HAN.} Pactam rem habeto. {AGOR.} Spondesne igitur? {HAN.} Spondeo. 	
{AGOR.} Mi patrue, salve. nam nunc es plane meus. 	
nunc demum ego cum illa fabulabor libere. 	
nunc, patrue, si vis tuas videre filias, 	1160
me sequere. {HAN.} Iamdudum equidem cupio, et te sequor. 	
[{AGOR.} Quid si eámus illis obviam? {HAN.} At ne intervias 	
praeterbitamus metuo. magne Iuppiter, 	
restitue certas mi ex incertis nunc opes. 	
{AGOR.} † Ego quidem meos amores mecum confido fore.] 	1165
sed eccás video ipsas. {HAN.} Haecine meae sunt filiae? 	
quantae e quantillis iam sunt factae. {AGOR.} Scin quid est? 	
tragicae sunt: in calones sustolli solent. 	
[{MIL.} Opino hercle hodie, quod ego dixi per iocum, 	
id eventurum esse et severum et serium, 	1170
ut haec ínveniantur hodie esse huius filiae. 	
{AGOR.} Pol istúc quidem iam certum est. tu istos, Milphio, 	
abduce intro. nos hasce hic praestolabimur.] 	
	%V.iv 	
{ADELPHASIVM} Fuit hódie operae pretiúm cuivis qui amábilitati animum adiceret, 	1174
oculís epulas dare, délubrum qui hodie órnatum eo visére venit. 	1175
deamávi ecastor ílli hodie lepidíssima munera méretricum, 	
digná dea venustissimá Venere, neque cóntempsi eius opés hodie. 	
tanta íbi copia venustátum aderat, in suó quique loco síta munde. 	
arás tus, murrinus, ómnis odor 	
complébat. haud sordére visust 	
festús dies, Venus, nec tuóm fanum: 	1180
tantús ibi clientarum érat numerus, 	
quae ad Cálydoniam venérant Venerem. 	
{ANTERASTILIS} Certo enim, quod quidem ad nos duas 	
attínuit, praepotentés pulchre 	
pacísque potentes, sóror, fuimus, 	
neque ab iúventute inibi inrídiculo 	
habitaé, quod pol, 	
soror, céteris omnibus fáctumst. 	
{AD.} Malim ístuc aliis vídeatur, quam uti tú te, soror, conlaúdes. 	
{ANT.} Spero équidem. {AD.} Et pól ego, quom, íngeniis quibus súmus atque aliae, gnósco; 	1185
eo súmus gnatae genere, út deceat nos ésse a culpa cástas. 	
{HAN.} Iuppíter, qui genus colis álisque hominum, per quém vivimus vitálem aevom, 	
quem pénes spes vitae súnt hominum omniúm, da diem hunc sospítem quaeso, 	
† rebus meis agundis, ut quíbus annos multós carui quasque <é> patria 	
perdidi parvas † redde is libertatem, invictae praemium ut esse sciam pietati. 	1190
{AGOR.} Omnía faciet Iuppíter faxo, 	
nam mi ést obnoxius ét me 	
metuít. {HAN.} Tace quaeso. 	
{AGOR.} Ne lácruma, patrue. 	1191a
{ANT.} Vt vólup est homini, méa soror, si quód agit cluet victória; 	1192
sicút nos hodie intér alias praestítimus pulchritúdine. 	
{AD.} Stultá, soror, magis es quám volo. an tu éo pulchra videre, óbsecro, 	
si tíbi illi non os óblitumst fulígine? 	1195
{AGOR.} O pátrue, o patrue mí. {HAN.} Quid est, 	
fratris mei gnate, gnate, quid vis? expedi. 	
{AGOR.} At enim hóc volo agas. {HAN.} At enim ágo istuc. 	
{AGOR.} <O> pátrue mi patruíssime. 	
{HAN.} Quid est? {AGOR.} Ést lepida et lauta. út sapit. 	
{HAN.} Ingénium patris habet quód sapit. 	
{AG.} Quae rés? iam diu édepol sápientiám tuam haéc quidem abusast. 	
nunc hínc sapit, hinc sentít, quidquid sapit, éx meo amore. 	1200
{AD.} Nón eo genere súmus prognatae, tam étsi sumus servaé, soror, 	
ut deceat nos facere quicquam quod homo quisquam inrideat. 	
multa mulierum sunt vitia, sed hoc e multis maxumumst, 	
quom sibi nimis placent minusque áddunt operam, uti placeant viris. 	
{ANT.} Nimiae voluptatist quod in extis nostris portentumst, soror, 	1205
quodque haruspéx de ambabus dixit. {AGOR.} Velim de me aliquid dixerit. 	
{ANT.} Nos fore invíto domino nostro diebus paucis liberas. 	
id ego nisi quid di aut parentes faxint, qui sperem hau scio. 	
{AGOR.} Mea fiducia hercle haruspex, patrue, his promisit, scio, 	
libertatem, quia me amare hanc scit. {AD.} Soror, sequere hac. An. Sequor. 	1210
{HAN.} Prius quam abitis, vos volo ambas. nisi piget, consistite. 	
{AD.} Quis revocat? {AG.} Qui bene volt vobis facere. {AD.} Facere occasiost. 	
sed quis homost? {AG.} Amicus vobis. {AD.} Qui quidem inimicus non siet. 	
{AG.} Bonus est hic homo, mea voluptas. {AD.} Pol istum malim quam malum. 	
{AGOR.} Siquidem amicitiast habenda, cum hoc habendast. {AD.} Hau precor. 	1215
{AGOR.} Multa bona volt vobis facere. {AD.} Bonus bonis bene feceris. 	
[{HAN.} Gaudio ero vobis. {AD.} At edepol nos voluptati tibi. 	
{HAN.} Libertatique. {AD.} Istoc pretio tuas nos facile feceris.] 	
{AGOR.} Patrue mi, ita me di amabunt, ut ego, si sim Iuppiter, 	
iam hercle ego illam uxorem ducam et Iunonem extrudam foras. 	1220
ut pudice verba fecit, cogitate et commode, 	
ut modeste orationem praebuit. {HAN.} Certo haec meast. 	
sed ut astú sum adgressus ad eas. {AGOR.} Lepide hercle atque commode. 	
{HAN.} Pergo etiam temptare? {AGOR.} In pauca confer: sitiunt qui sedent. 	
{HAN.} Quid istic? quod faciundumst cur non agimus? in ius vos voco. 	1225
{AGOR.} Nunc, pátrue, tu frugí bonae es. tené. vin ego hanc adpréndam? 	
{AD.} An patruos est, Agorastocles, tuos hic? {AGOR.} Iam faxo scibis. 	
nunc pol ego te ulciscar probe, nam faxo—mea eris sponsa. 	
{HAN.} Ite in ius, ne moramini. antestare me atque duce. 	
{AGOR.} Ego te antestabor, postea hanc amabo atque amplexabor. 	1230
sed illúd quidem volui dícere—immo hercle díxi quod volebam. 	
{HAN.} Moramini. in ius vos voco, nisi honestiust prehendi. 	
{AD.} Quid in iús vocas nos? quid tibi debemus? {AGOR.} Dicet illi. 	
{AD.} Etiam me meae latrant canes? {AGOR.} At tu hercle adludiato: 	
dato mihi pro offa savium, pro ósse linguam obicito. 	1235
ita hanc canem faciam tibi oleo tranquilliorem. 	
{HAN.} Ite si ítis. {AD.} Quid nos fecimus tibi? {HAN.} Fures estis ambae. 	
{AD.} Nosne tíbi? {HAN.} Vos inquam. {AGOR.} Atque ego scio. {AD.} Quid id fúrtist? {AGOR.} Hunc rogato. 	
{HAN.} Quia annos multos filias meas célavistis clam me, 	
atque equidem ingenuas liberas summoque genere gnatas. 	1240
{AD.} Numquam mecastor reperies tu istuc probrum penes nos. 	
{AGOR.} Da pignus, ni nunc perieres, in savium, uter utri det. 	
{AD.} Nil tecum ago, apscede opsecro. {AG.} Atque hércle mecum agendum est. 	
nam hic patruos meus est, pro hoc mihi patronus sim necesse est; 	
et praedicabo quo modo [vos] furta faciatis multa 	1245
quoque modo húius filias apud vós habeatis servas, 	
quas vos ex patria liberas surruptas esse scitis. 	
{AD.} Vbi sunt eae? aut quas, opsecro? {AG.} Satis iám sunt maceratae. 	
{H.} Quid si eloquamur? {AG.} Censeo hercle, patrue. {AD.} Misera timeo, 	
quid hoc sít negoti, mea soror; ita stupida sine animo asto. 	1250
{HAN.} Advortite animum, mulieres. primum, si id fieri possit, 	
ne indigna indignis di darent, id ego evenire vellem; 	
nunc quod boni mihi di danunt, vobis vostraeque matri, 	
eas dís est aequom gratias nos agere sempiternas, 	
quom nostram pietatem adprobant decorantque di immortales. 	1255
vos meae estis ambae filiae et hic ést cognatus vester, 	
huiusce fratris filius, Agorastocles. {AD.} Amabo, 	
num hi falso oblectant gaudio nos? {AGOR.} At ita me di servent, 	
ut hic páter est vester. date manus. {AD.} Salve, insperate nobis 	
pater, té complecti nos sine. {ANT.} Cupite atque exspectate 	1260
pater, salve. {AD.} Ambae filiae sumus. {ANT.} Amplectamur ambae. 	
{AGOR.} Quis me amplectetur postea? {HAN.} Nunc ego sum fotunatus, 	
multorum annorum miserias nunc hac voluptate sedo. 	
{AD.} Vix hoc videmur credere. {HAN.} Magis quí credatis dicam. 	
nam vostra nutrix † primum me cognovit. {AD.} Vbi ea, amabo, est? 	1265
{HAN.} Apud hunc est. {AGOR.} Quaeso, qui lubet tam diu tenere collum? 	
omitte saltem tu altera. nolo ego istuc. {AD.} Enicas me. 	
* * * 	1267a
prius quám tibi desponderit. {AGOR.} Mitto. {AD.} Sperate, salve. 	1268
{HAN.} Condamus alter alterum ergo in nervom bracchialem. 	
quibus núnc in terra melius est? {AGOR.} Eveniunt digna dignis. 	1270
{HAN.} Tandem huic cupitum contigit. {AG.} O Apella, o Zeuxis pictor, 	
cur numero éstis mortui, hoc exemplo ut pingeretis? 	
nam alios pictores nil moror huius modi tractare exempla. 	
{HAN.} Dí deaeque omnes, vóbis habeo mérito magnas grátias, 	
quom hac me laetitia adfecistis tanta et tantis gaudiis, 	1275
ut meae gnátae ad me redirent in potestatem meam. 	
[{AD.} Mi pater, tua pietas plane nobis auxilio fuit. 	
{AGOR.} Patrue, facito in memoria habeas, tuam maiorem filiam 	
mihi te despondisse. {HAN.} Memini. {AGOR.} Et dotis quid promiseris.] 	
	%V.v 	
{ANTAMONIDES} Si ego minam non ultus fuero probe, quam lenoni dedi, 	1280
tum profecto me sibi habento scurrae ludificatui. 	
is etiam me ad prandium ad se abduxit ignavissimus, 	
ipse abiit foras, mé reliquit pro atriensi in aedibus, 	
ubi nec leno néque illae redeunt, nec quod edim quicquam datur. 	
pro maiore parte prandi pignus cepi, abii foras; 	1285
sic dedero: aere militari tetigero lenunculum. 	
nanctus est hominem, mina quem argenti circumduceret. 	
sed mea amica nunc mihi irato obviam veniat velim: 	
iam pol ego illam pugnis totam faciam uti sit merulea, 	
ita replebo átritate, átrior multo ut siet, 	1290
quam Aegyptini, qui cortinam ludis per circum ferunt. 	
{ANTER.} Tene sis me arte, mea voluptas; male ego metuo miluos, 	
mala illa bestia est, ne forte me auferat pullum tuom. 	
{AD.} Vt nequeo te satis complecti, mi pater. {ANTAM.} Ego me moror. 	
propemodúm hoc opsonare prandium potero mihi. 	1295
sed quid hoc ést? quid est? quid hóc est? quid ego video? quo modo? 	
quid hoc est conduplicationis? quae haec est congeminatio? 	
quis hic homo est cum tunicis longis quasi puer cauponius? 	
satin ego oculis cerno? estne illaec mea amica Anterastilis? 	
et ea est certo. iam pridem ego me sensi nihili pendier. 	1300
non pudet puellam ámplexari baiolum in media via? 	
iam hercle ego illum éxcruciandum totum carnufici dabo. 	
sane genus hoc mulierosumst tunicis demissiciis. 	
sed adire certum est hanc amatricem Africam. 	
heus tu, tibi dico, mulier, ecquid te pudet? 	1305
quid tibi negoti est autem cum istac? dic mihi. 	
{HAN.} Adulescens, salve. {ANTAM.} Nolo, nihil ad te attinet. 	
quid tibi hanc digito tactio est? {HAN.} Quia mihi lubet. 	
{ANT.} Lubet? {HAN.} Ita dico. {ANT.} Ligula, i in malam crucem. 	
tune hic amator audes esse, hallex viri, 	1310
aut contrectare quod mares homines amant? 	
deglupta mena, sarrapis, sementium, 	
manstruca, halagora, sampsa, tum autem plenior 	
ali ulpicique quam Romani remiges. 	
{AGOR.} Num tibi, adulescens, malae aut dentes pruriunt, 	1315
qui huic es molestus, an malam rem quaeritas? 	
{ANTAM.} Quin adhibuisti, dum istaec loquere, tympanum? 	
nam te cinaedum esse arbitror magis quam virum. 	
{AGOR.} Scin quam cinaedus sum? ite istinc, servi, foras, 	
ecferte fustis. {ANTAM.} Heus tu, si quid per iocum 	1320
dixi, nolito in serium convertere. 	
{ANTER.} Qui tibi lubido est, opsecro, Antamonides, 	
loqui inclementer nostro cognato et patri? 	
nam hic noster pater est; hic nos cognovit modo 	
et hunc sui fratris filium. {ANTAM.} Ita me Iuppiter 	1325
bene amet, bene factum. gaudeo et volup est mihi, 	
si quid lenoni óptigit magni mali. 	
[quomque e virtute vobis fortuna optigit. 	
{ANTER.} Credibile ecastor dicit. crede huic, mi pater. 	
{HAN.} Credo. {AGOR.} Et ego credo. sed eccum lenonem Lycum.] 	1330-1331
{AGOR.} Bonum virum eccum video, se recipit domum; 	1332
〚{HAN.} Quis hic est? {AGOR.} Vtrumvis est, vel leno vel Lycus. 	
in servitute hic filias habuit tuas 	
et mi auri fur est. {HAN.} Bellum hominem, quem noveris.〛 	1335
rapiamus in ius. {HAN.} Minime. {AG.} Quapropter? {HAN.} Quia 	
†iniuriarum multo induci satius est. 	
	%V.vi 	
{LYCVS} Decipitur nemo, mea quidem sententia, 	1338
qui suis amicis narrat recte res suas; 	
nam omnibus amicis meis idem unum convenit, 	1340
ut me suspendam, ne addicar Agorastocli. 	
{AG.} Leno, eamus in ius. {LYC.} Opsecro te, Agorastocles, 	
suspendere ut me liceat. {HAN.} In ius te voco. 	
{LYC.} Quid tibi mecum autem? {HAN.} Quia hasce aio liberas 	
ingenuasque esse filias ambas meas; 	1345
eae súnt surruptae cum nutrice parvolae. 	
{LYC.} Iam pridem equidem istuc scivi, et miratus fui, 	
neminem venire qui istas adsereret manu. 	
[meae quidem profecto non sunt. {ANTAM.} Leno, in ius eas. 	
{LYC.} De prandio tu dicis. debetur, dabo.] 	1350
{AG.} Duplum pro furto mi opus est. {LYC.} Sume hinc quid lubet. 	
{HAN.} Et mihi suppliciis multis. {LYC.} Sume hinc quid lubet: 	
[{ANTAM.} Et mihi quidem mina argenti. {LY.} Sume hinc quid lubet.] 	
collo rem solvam iam omnibus, quasi baiolus. 	
[{AG.} Numquid recusas contra me? {LYC.} Haud verbum quidem. 	1355
{AG.} Ite igitur intro, mulieres. sed patrue mi, 	
tuam, ut dixisti, mihi desponde filiam. 	
{HAN.} Haud aliter ausim. {ANTAM.} Bene vale. {AG.} Et tu bene vale. 	
{ANTAM.} Leno, arrabonem hoc pro mina mecum fero.— 	
{LYC.} Perii hercle. {AG.} Immo haud multo post, si in ius veneris. 	1360
{LYC.} Quin egomet tibi me addico. quid praetore opust? 	
verum obsecro te, ut liceat simplum solvere, 	
trecentos Philippos; credo conradi potest: 	
cras auctionem faciam. {AG.} Tantisper quidem 	
ut sis apud me lignea in custodia. 	1365
{LYC.} Fiat. {AG.} Sequere intro, patrue mi, út hunc festum diem 	
habeamus hilare, huius malo et nostro bono. 	
multum valete. multa verba fecimus; 	
malum postremo omne ad lenonem reccidit. 	
nunc, quod postremum est condimentum fabulae, 	1370
si placuit, plausum postulat comoedia.—] 	
	%V.vii 	
{AGOR.} Quam rém agis, miles? qui lubet patruo meo 	1372
loqui inclementer? ne mirere, mulieres 	
quod eum secuntur: modo cognovit filias 	
suas ésse hasce ambas. {LYCVS} Hem, quod verbum aures meas 	1375
tetigit? nunc perii. {ANTAM.} Vnde haec perierunt domo? 	
{AG.} Carthaginienses sunt. {LYC.} At ego sum perditus. 	
illuc ego metui semper, ne cognosceret 	
eas áliquis, quod nunc factumst. vae misero mihi, 	
periere, opinor, duodeviginti minae, 	1380
qui hasce emi. {AGOR.} Et tute ipse periisti, Lyce. 	
{HAN.} Quis hic est? {AGOR.} Vtrumvis est, vel leno vel Lycus. 	
in servitute hic filias habuit tuas, 	
et mi auri fur est. {HAN.} Bellum hominem, quem noveris. 	
{ANTAM.} Leno, rapacem te esse semper credidi, 	1385
verúm etiam furacem qui norunt magis. 	
{LYC.} Accedam. per ego tua te genua óbsecro 	
et hunc, cognatum quem tuom esse intellego: 	
quando boni estis, ut bonos facere addecet 	
faciatis, vestro subveniatis supplici. 	1390
iam pridem equidem istas scivi ésse liberas 	
et exspectabam, si qui eas ássereret manu. 	
nam non meae sunt prosum. tum autem aurum tuom 	
reddam, quod apud me est, et iusiurandum dabo, 	
me malitiose nil fecisse, Agorastocles. 	1395
{AGOR.} Quid mihi par facere sit, ego mecum consulam. 	
omitte genua. {LYC.} Mitto, si ita sententia est. 	
{ANTAM.} Heús tu leno. {LYC.} Quid lenonem vis inter negotium? 	
{ANTAM.} Vt minam mi argenti reddas, prius quam in nervom abducere. 	
{LYC.} Di meliora faxint. {ANTAM.} Sic est: hodie cenabis toris. 	1400
aurum argentum collum, leno, tris res nunc debes simul. 	
{HAN.} Quid me <in> hac re facere deceat, egomet mecum cogito. 	
si volo hunc ulcisci, litis sequar in alieno oppido, 	
quantum audivi ingenium et mores eius quo pacto sient. 	
{ADELPH.} Mi pater, ne quid tibi cum istoc rei sit pessumo, obsecro. 	1405
{ANTER.} Ausculta sorori. abi, díiunge inimicitias cum improbo. 	
{HAN.} Hoc age sis, leno. quamquam ego te meruisse ut pereas scio, 	
non experiar tecum. {AGOR.} Neque ego; si aurum mihi reddes meum, 	
leno, quando ex nervo emissu's—compingare in carcerem. 	
{LYC.} Iamne autem ut soles? {ANTAM.} Ego, Poene, tibi me purgatum volo. 	1410
si quid dixi iratus advorsum animi tui sententiam, 	
id uti ignoscas quaeso; et quom istas invenisti filias, 	
ita me di ament <ut> mihi volup est. {HAN.} Ignosco et credo tibi. 	
{ANTAM.} Leno, tu autem amicam mihi des facito aut [auri] mihi reddas minam. 	
{LYC.} Vin tibicinam meam habere? {ANTAM.} Nil moror tibicinam; 	1415
nescias, utrum ei maiores buccaene an mammae sient. 	
{LYC.} Dabo quae placeat. {ANTAM.} Cura. {LYC.} Aúrum cras ad te referam tuom. 	
{AGOR.} Facito in memoria habeas. {LYC.} Miles, sequere me.—{ANTAM.} Ego vero sequor.— 	
{AGOR.} Quid ais, patrue? quando hinc ire cogitas Carthaginem? 	
nam tecum mi una ire certum est. {HAN.} Vbi primum potero, ilico. 	1420
{AGOR.} Dum auctionem facio, hic opus est aliquot ut maneas dies. 	
{HAN.} Faciam ita ut vis. {AGOR.} Age sis, eamus, nos curemus. plaudite. 	

	@Titus Maccius Plautus	Pseudolus	verse
	%PSEVDOLVS 	
	%PROLOGVS 	
exporgi meliust lumbos atque exsurgier: 	1
Plautina longa fabula in scaenam venit. 	
	%I.i 	
{PSEVDOLVS} Si ex te tacente fieri possem certior, 	3
ere, quae miseriae te tam misere macerent, 	
duorúm labori ego hominum parsissem lubens, 	5
mei te rogandi et tis respondendi mihi; 	
nunc quoniam id fieri non potest, necessitas 	
me subigit ut te rogitem. responde mihi: 	
quid est quod tu exanimatus iam hos multos dies 	
gestas tabellas tecum, eas lacrumis lavis, 	10
neque tui participem consili quemquam facis? 	
eloquere, ut quod ego nescio id tecum sciam. 	
{CALIDORVS} Misere miser sum, Pseudole. {PS.} Id te Iuppiter 	
prohibessit. {CAL.} Nihil hoc Iovis ad iudicium attinet: 	
sub Veneris regno vapulo, non sub Iovis. 	15
{PS.} Licet me id scire quid sit? nam tu me antidhac 	
supremum habuisti comitem consiliis tuis. 	
{CAL.} Idem animus nunc est. {PS.} Face me certum quid tibist; 	
iuvabo aut ré aut opera aut consilio bono. 	
{CAL.} Cape has tabellas, tute hinc narrato tibi 	20
quae me miseria et cura contabefacit. 	
{PS.} Mos tibi geretur. sed quid hoc, quaeso? {CAL.} Quid est? 	
{PS.} Vt opinor, quaerunt litterae hae sibi liberos: 	
alia aliam scandit. {CAL.} Ludis iam ludo tuo? 	
{PS.} Has quidem pol credo nisi Sibulla legerit, 	25
interpretari álium posse neminem. 	
{CAL.} Cur inclementer dicis lepidis litteris 	
lepidis tabellis lepida conscriptis manu? 	
{PS.} An, opsecro hercle, habent quas gallinae manus? 	
nam has quidem gallina scripsit. {CAL.} Odiosus mihi es. 	30
lege vel tabellas redde. {PS.} Immo enim pellegam. 	
advortito animum. {CAL.} Non adest. {PS.} At tu cita. 	
{CAL.} Immo ego tacebo, tu istinc ex cera cita; 	
nam istic meus animus nunc est, non in pectore. 	
{PS.} Tuam amicam video, Calidore. {CAL.} Vbi ea est, opsecro? 	35
{PS.} Eccam in tabellis porrectam: in cera cubat. 	
{CAL.} At te di deaeque quantumst—{PS.} Servassint quidem. 	
{CAL.} Quasi solstitialis herba paulisper fui: 	
repente exortus sum, repentino occidi. 	
{PS.} Tace, dúm tabellas pellego. {CAL.} Ergo quin legis? 	40
{PS.} 'Phoenicium Calidoro amatori suo 	
per ceram et lignum litterasque interpretes 	
salutem mittit et salutem abs te expetit, 	
lacrumans titubanti ánimo, corde et pectore.' 	
{CAL.} Perii, salutem nusquam invenio, Pseudole, 	45
quam illi remittam. {PS.} Quam salutem? {CAL.} Argenteam. 	
{PS.} Pro lignean salute vis argenteam 	
remittere illi? vide sis quam tu rem geras. 	
{CAL.} Recita modo: ex tabellis iam faxo scies 	
quam subito argento mi usus invento siet. 	50
{PS.} 'Leno me peregre militi Macedonio 	
minis viginti vendidit, voluptas mea; 	
et prius quam hinc abiit, quindecim miles minas 	
dederat; nunc unae quinque remorantur minae. 	
ea caúsa miles hic reliquit symbolum, 	55
expressam in cera ex anulo suam imaginem, 	
ut qui huc adferret eius similem symbolum, 	
cum eo simul me mitteret. ei rei dies 	
haec praestituta est, proxuma Dionysia.' 	
cras ea quidem sunt. {CAL.} Prope adest exitium mihi, 	60
nisi quid mihi in te est auxili. {PS.} Sine pellegam. 	
{CAL.} Sino, nám mihi videor cúm ea fabularier; 	
lege: dulce amarumque una nunc misces mihi. 	
{PS.} 'Nunc nostri amores mores consuetudines, 	
[iocus lúdus sermo suavisaviatio] 	65
compressiones artae amantum corporum, 	
teneris labellis molles morsiunculae, 	
[nostrorum órgiorum—iunculae] 	67a
papillarum horridularum oppressiunculae, 	68
harunc voluptátum mi omnium atque itidem tibi 	
distractio discidium vastities venit, 	70
nisi quae mihi in test aut tibist in me salus. 	
haec quaé ego scivi ut scires curavi omnia; 	
nunc ego te experiar quid ames, quid simules. vale.' 	
{CAL.} Est misere scriptum, Pseudole. {PS.} O, miserrime. 	
{CAL.} Quin fles? {PS.} Pumiceos oculos habeo: non queo 	75
lacrumam exorare ut expuant unam modo. 	
{CAL.} Quid ita? {PS.} Genus nostrum semper siccoculum fuit. 	
{CAL.} Nilne adiuvare me audes? {PS.} Quid faciam tibi? 	
{CAL.} Eheú. {PS.} Eheu? id quidem hercle ne parsis: dabo. 	
{CAL.} Miser sum, argentum nusquam invenio mutuom. 	80
{PS.} Eheu. {CAL.} Neque intus nummus ullus est. {PS.} Eheu. 	
{CAL.} Ille abducturus est mulierem cras. {PS.} Eheu. 	
{CAL.} Istocine pacto me adiuvas? {PS.} Do id quod mihi est; 	
nam is mihi thensaurus iugis in nostra est domo. 	
{CAL.} Actum est de me hodie. sed potes nunc mutuam 	85
drachumam dare unam mihi, quam cras reddam tibi? 	
{PS.} Vix hercle, opinor, si me opponam pignori. 	
sed quid ea drachuma facere vis? {CAL.} Restim volo 	
mihi émere. {PS.} Quam ob rem? {CAL.} Qui me faciam pensilem. 	
certum est mihi ante tenebras tenebras persequi. 	90
{PS.} Quis mi igitur drachumam reddet, si dedero tibi? 	
an tu te ea caúsa vis sciens suspendere 	
ut me defraudes, drachumam si dederim tibi? 	
{CAL.} Profecto nullo pacto possum vivere, 	
si illa a me abalienatur atque abducitur. 	95
{PS.} Quid fles, cucule? vives. {CAL.} Quid ego ni fleam, 	
quoi nec paratus nummus argenti siet 	
neque libellai spes sit usquam gentium? 	
{PS.} Vt litterarum ego harum sermonem audio, 	
nisi tu illi lacrumis fleveris argenteis, 	100
quod tu istis lacrumis te probare postulas, 	
non pluris refert quam si imbrem in cribrum geras. 	
verum ego te amantem, ne pave, non deseram. 	
spero alicunde hodie me bona opera aut hac mea 	
tibi inventurum esse auxilium argentarium. 	105
atque id futurum unde unde dicam nescio, 	
nisi quia futurum est: ita supercilium salit. 	
{CAL.} Vtinam quae dicis dictis facta suppetant. 	
{PS.} Scis tu quidem hercle, mea si commovi sacra, 	
quo pacto et quantas soleam turbellas dare. 	110
{CAL.} In te nunc omnes spes sunt aetati meae. 	
{PS.} Satin est, si hanc hodie mulierem efficio tibi 	
tua ut sit, aut si tibi do viginti minas? 	
{CAL.} Satis, sí futurumst. {PS.} Roga me viginti minas, 	
ut me effecturum tibi quod promisi scias. 	115
roga, opsecro hercle. gestio promittere. 	
{CAL.} Dabisne argenti mi hodie viginti minas? 	
{PS.} Dabo. molestus nunciam ne sis mihi. 	
atque hoc, ne dictum tibi neges, dico prius: 	
si neminem alium potero, tuom tangam patrem. 	120
{CAL.} Di te mihi semper servent. verum, si potest, 	
pietatis causa—vel etiam matrem quoque. 	
{PS.} De istac re in oculum utrumvis conquiescito. 	
{CAL.} Oculum anne in aurem? {PS.} At hoc pervolgatumst minus. 	
nunc, ne quis dictum sibi neget, dico omnibus 	125
pube praesenti in contione: omni poplo, 	
omnibus amicis notisque edico meis, 	
in hunc diem a me ut caveant, ne credant mihi. 	
{CAL.} St, táce opsecro hércle. {PS.} Quid negoti est? {CAL.} Ostium 	129-130
lenonis crepuit. {PS.} Crura mavellem modo. 	131
{CAL.} Atque ipse egreditur intus, periuri caput. 	
	%I.ii 	
{BALLIO} Exíte, agite exite, ígnavi, male hábiti et male concíliati, 	133
quorúm numquam quicquám quoiquam venit ín mentem ut recté faciant, 	
quibus, nísi ad hoc exemplum éxperior, non pótest usura usúrpari. 	135
neque ego hómines magis asinós numquam vidi, íta plagis costaé callent: 	
quós quom ferias, tíbi plus noceas; éo enim ingenio hi súnt flagritribae, 	
qui haéc habent cónsilia, úbi data occásiost, rape clépe tene 	
hárpaga bibe és fuge: hoc 	
ést eorum opus, ut mávelis lúpos apud ovis línquere, 	140
quam hós domi custodes. 	
át faciem quom aspícias eorum, hau máli videntur: ópera fallunt. 	
núnc adeo hanc edictionem nisi animum advortetis omnes, 	
nisi somnum socordiamque ex pectore oculisque exmovetis, 	
ita ego vestra latera loris faciam ut valide varia sint, 	145
ut né peristromáta quidem aeque pícta sint Campánica 	
neque Aléxandrina beluata tonsilia tappetia. 	
atque héri iam edixeram omnibus dederamque eas provincias, 	
verum ita vos estis praediti callenti ingenio ímprobi, 	
officium vestrum ut vos malo cogatis commonerier; 	150
nempe íta animati éstis vos: vincítis duritia hoc átque me. 	
hoc sis vide, ut alias res agunt. hoc ágite, hoc animum advortite, 	
huc adhibete auris quae ego loquor, plagigera genera hóminum. 	
numquam edepol vostrum durius tergum erit quam terginum hoc meum. 	
quid nunc? doletne? em sic datur, si quis erum servos spernit. 	155
adsistite omnes contra me et quae loquar advortite animum. 	
tu qui urnam habes aquam ingere, face plenum ahenum sit coco. 	
te cum securi caudicali praeficio provinciae. 	
{SERVVS} At haec retunsast. {BAL.} Sine siet; itidem vos quoque estis plagis [omnes]: 	
numqui minus ea gratia tamen omnium opera útor? 	160
tíbi hoc praecipio ut níteant aedes. hábes quod facias: própera, abi intro. 	
tu esto lectisterniator. tu argentum eluito, idem exstruito. 	
haec, quom ego a foro revortar, facite ut offendam parata, 	
vorsa sparsa, tersa strata, lautaque unctaque omnia ut sint. 	
nam mi hódie natalís dies est, decet éum omnis vos concélebrare. 	165
pernám callum glandiúm sumen facito ín aqua iaceant. sátin audis? 	
magnífice volo me víros summos accípere, ut mihi rem essé reantur. 	
intro abíte atque haec cito célerate, ne móra quae sit, cocus cum veniat; 	
ego eo ín macellum, ut píscium quidquíd ibist pretio praéstinem. 	
i, púere, prae; ne quísquam pertundát cruminam caútiost. 	170
vel ópperire, est quód domi dicére paene fui oblítus. 	
audítin? vobis, múlieres, hanc hábeo edictiónem. 	
vós, quae in munditiís, mollitiis déliciisque aetátulam agitis, 	
viris cúm summis, inclútae amicae, nunc égo scibo atque hodie éxperiar, 	
quae cápiti, quae ventri óperam det, quae suaé rei, quae somnó studeat; 	175
quam líbertam fore míhi credam et quam vénalem, hodie expériar. 	
facite hódie ut mihi munéra multa huc ab amátoribus convéniant. 	
nam nísi mihi penus annúos hodie † convenit, cras populo prostituam vos. 	
natálem scitis mi ésse diem hunc: ubi istí sunt quibus vos óculi estis, 	
quibus vítae, quibus delíciae estis, quibus sávia, mammia, méllillae? 	180
maniplátim mihi munérigeruli facite ánte aedis iam hic ádsint. 	
cur égo vestem, aurum atque éa quibus est vobís usus, prahibeo? aút quid mi 	
domi nísi malum vestra operást hodie? improbaé vini modo cúpidae estis: 	
eo vós † vestros panticesque adeo madefáctatis, quom ego sim híc siccus. 	
nunc ádeo hoc factust óptumum, ut nomíne quemque appellem suo, 	185
ne díctum esse actutúm sibi quaepiám vostrarum míhi neget: 	
advórtite animum cúnctae. 	
princípio, Hedytium, técum ago, quae amíca es frumentáriis, 	
quibus cúnctis montes máxumi [acervi] frumenti súnt domi: 	
fac sís sit delatum húc mihi fruméntum, hunc annum quód satis, 	190
mi et fámiliae omni sít meae, atque ádeo ut frumento áfluam, 	
ut cívitas nomén mihi commútet meque ut praédicet 	
lenóne ex Ballióne regem Iásonem. 	
{CAL.} Aúdin, furcifér quae loquitur? sátin magnificus tíbi videtur? 	
{PSEVD.} Pól iste, atque etiam málificus. 	195
séd tace atque hanc rém gere. 	195a
{BAL.} Aéschrodora, tú quae amicos tíbi habes lenonum aémulos 	196
lánios, qui, item ut nós iurando, iúre malo male quaérunt rem, audi: 	
nísi carnariá tria gravida tégoribus onere úberi hodie 	
míhi erunt, cras te quási Dircam olim, ut mémorant, duo gnatí Iovis 	
dévinxere ad taúrum, item ego te dístringam ad carnárium; 	200
íd tibi profecto taúrus fiet. {CAL.} Nímis sermone huius íra incendor. 	
{PS.} Húncine hic hominém pati 	
cólere iuventutem Átticam? 	
úbi sunt, ubi latént quibus aetas íntegra est, qui amant á lenone? 	
quín conveniunt? quín una omnes péste hac populum hunc líberant? 	
sed nímium stultus, nímis fui 	205
indóctus: illine aúdeant 	
id fácere quibus ut sérviant 	205a
suos ámor cogit? 	206
[simul prohibet faciant adversum eos quod nolunt] 	
{CAL.} Vah táce. {PS.} Quid est? 	
{CAL.} Male mórigeru's mihi, quóm sermoni huius óbsonas. 	
{PS.} Táceo. {CAL.} At taceas málo multo quám tacere dicas. {BAL.} Tu aútem, 	
Xýstilis, fac ut ánimum advortas, quóius amatorés olivi 	210
δύναμιν domi habent máxumam. 	
sí mihi non iam huc cúlleis 	
óleum deportátum erit, 	
te ípsam culleo égo cras faciam ut déportere—in pérgulam; 	
íbi tibi adeo léctus dabitur, úbi tu hau somnum cápias, sed ubi 	215
úsque ad languorém—tenes 	
quó se haec tendant quaé loquor. 	
áin, excetra tu? quaé tibi amicos tót habes tam probe óleo onustos, 	
num quoípiam est hodié tua tuorum ópera conservórum 	
nítidiusculúm caput? aut num ipse égo pulmento utór magis 	220
únctiusculó? sed scio, tu óleum hau magni péndis, vino 	
té devincis. síne modo, 	
réprehendam hercle ego cúncta una opera, nísi quidem hodie tu ómnia 	
fácis effecta haec út loquor. 	
tu aútem, quae pro cápite argentum míhi iam iamque sémper numeras, 	225
éa pacisci módo scis, sed quod pácta es non scis sólvere, 	
Phoenícium, tibi ego haéc loquor, delíciae summatúm virum: 	
nísi hodie mi ex fúndis tuorum amícorum omne huc pénus adfertur, 	
crás Phoeniciúm poeniceo cório invises pérgulam. 	
	%I.iii 	
{CAL.} Pseudóle, non audis quae híc loquitur? {PS.} Audío, ere, equidem atque animum ádvorto. 	230
{CAL.} Quid mi és auctor, huic út mittam, ne amícam hic meam prostítuat? 	
{PS.} Nil cúrassis, liquido és animo: ego pró me et pro te cúrabo. 	
iam díu ego huic bene et hic míhi volumus, et amícitia est antíqua: 	
mittam hódie huic suo die nátali malam rém magnam et matúram. 	
{CAL.} Quid opúst? {PS.} Potin aliam rem út cures? {CAL.} At—{PS.} Bát. {CAL.} Crucior. {PS.} Cor dúra. 	235
{CAL.} Non póssum. {PS.} Fac possís. {CALL.} Quonam pactó possim? {PS.} Vince ánimum. 	
in rém quod sit praevórtaris quam in re ádvorsa animo auscúltes. 	
Ca. Nugae ístaec sunt: non iúcundumst nisi amáns facit stulte. {PS.} Pérgin? 	
{CAL.} O Pseúdole mi, sine sím nihili, 	
mitte mé sis. {PS.} Sino, modo ego ábeam. 	
{CAL.} Mane, máne, iam ut voles med ésse ita ero. {PS.} Nunc tú sapis. 	240
{BAL.} Ít dies; egó mihi cesso. 	
í prae, puere. {CAL.} Heus, ábit. quin revocas? 	
{PS.} Quíd properas? placide. {CAL.} Át prius quam abeat. 	
{BAL.} Quíd [hoc], malum, tam plácide is, puere? 	
{PS.} Hódie nate, heus, hódie nate, tíbi ego dico, heus, hódie nate, 	
redi ét respice ád nos. tamétsi occupátu's, 	
morámur. mane, ém conloquí qui volúnt te. 	245
{BAL.} Quid hóc est? quis ést qui morám mi occupáto 	
moléstam optulit? {PS.} Qui tibí sospitalis 	
fuít. {BAL.} Mortuóst qui fuít: qui sit úsust. 	
{PS.} Nímis superbe. {BAL.} Nímis molestus. {CAL.} Réprehende hominem, adséquere. {BAL.} I puere. 	
{PS.} Occédamus hác obviám. {BAL.} Iuppitér te 	250
perdát, quisquis és. {PS.} Te volo. {BAL.} Át vos ego ámbos. 	
vorte hác te, puere. {PS.} Non licét conloquí te? 	
{BAL.} At míhi non lubét. {PS.} Sin tuámst quippiam ín rem? 	
{BAL.} Licétne, opsecró, bitere án non licet? {PS.} Vah, 	
mánta. {BAL.} Omitte. {CAL.} Bállio, audi. {BAL.} Súrdus sum † profecto inanilogistae. 	255
{CAL.} Dedí dum fuít. {BAL.} Non petó quod dedísti. 	
{CAL.} Dabó quando erít. {BAL.} Ducitó quando habébis. 	
{CAL.} Éheu, quam ego malis pérdidi modis 	
quód tibi détuli et quód dedi. {BAL.} Mórtua 	
vérba re núnc facis; stúltus es, rem áctam agis. 	260
{PS.} Nósce saltem húnc quis est. {BAL.} Iám diu scio 	
quí fuit: núnc qui sit ipsús sciat. 	
ámbula tú. {PS.} Potin út semel modo, 	
Bállio, huc cúm lucro respícias? 	
{BAL.} Réspiciam istoc prétio; nam si sácruficem summó Iovi 	265
atque in manibus exta teneam, ut poriciam, interea loci 	
si lucri quid detur, potius rem divinam deseram. 	
non potest pietati opsisti huíc, utut rés sunt ceterae. 	
{PS.} Deos quidem, quos maxume aequom est metuere, eos minimi facit. 	
{BAL.} Compellabo. salve multum, serve Athenis pessume. 	270
{PS.} Di te deaeque ament vel huius arbitratu vel meo, 	
vel, si dignu's alio pacto, neque ament nec faciant bene. 	
{BAL.} Quid agitur, Calidore? {CAL.} Amatur atque egetur acriter. 	
{BAL.} Misereat, si familiam alere possim misericordia. 	
{PS.} Heia, scimus nos quidem te qualis sis; ne praedices. 	275
sed scin quid nos volumus? {BAL.} Pol ego propemodum: ut male sit mihi. 	
{PS.} Et id et hoc quod te revocamus. quaeso animum advorte. {BAL.} Audio. 	
atque in pauca, ut occupatus nunc sum, confer quid velis. 	
{PS.} Hunc pudet, quod tibi promisit quaque id promisit die, 	
quia tibi minas viginti pró amica etiam non dedit. 	280
{BAL.} Nimio id quod pudet facilius fertur quam illud quod piget. 	
non dedisse istunc pudet: me quia non accepi piget. 	
{PS.} At dabit, parabit: aliquot hos dies manta modo. 	
nám hic id metuit, ne illam vendas ob simultatem suam. 	
{BAL.} Fuit occasio, si vellet, iam pridem argentum ut daret. 	285
{CAL.} Quid, si non habui? {BAL.} Si amabas, invenires mutuom, 	
ad danistam devenires, adderes faenusculum, 	
surruperes patri. {PS.} Surruperet hic patri, audacissume? 	
non periclumst ne quid recte monstres. {BAL.} Non lenoniumst. 	
{CAL.} Egon patri surrupere possim quicquam, tam cauto seni? 	290
atque adeo, si facere possim, pietas prohibet. {BAL.} Audio. 	
pietatem ergo istam amplexator noctu pro Phoenicio. 	
sed cum pietatem te amori video tuo praevortere, 	
omnes <homines> tibi patres sunt? nullus est tibi quem roges 	
mutuom argentum? {CAL.} Quin nomen quoque iam interiit mutuom. 	295
{PS.} Heus tu, postquam hercle isti a mensa surgunt satis poti viri, 	
qui suom repetunt, alienum reddunt nato nemini, 	
postilla omnes cautiores sunt, ne credant alteri. 	
{CAL.} Nimis miser sum, nummum nusquam reperire argenti queo; 	
ita miser et amore pereo et inopia argentaria. 	300
{BAL.} Eme die caeca hercle olivom, id vendito oculata die: 	
iam hercle vel ducentae fieri possunt praesentes minae. 	
{CAL.} Perii, annorum lex me perdit quinavicenaria. 	
metuont credere omnes. {BAL.} Eadem est mihi lex: metuo credere. 	
{PS.} Credere autem? eho an paenitet te, quanto hic fuerit usui? 	305
{BAL.} Non est usu quisquam amator nisi qui perpetuat data; 	
det, det usque: quando nil sit, simul amare desinat. 	
{CAL.} Nilne te miseret? {BAL.} Inanis cedis, dicta non sonant. 	
atque ego te vivom salvomque vellem. {PS.} Eho an iam mortuost? 	
{BAL.} Vtut est, mihi quidem profecto cum istis dictis mortuost: 	310
ilico vixit amator, ubi lenoni supplicat. 	
semper tu ad me cum argentata accedito querimonia; 	
nam istuc quod nunc lamentare, non esse argentum tibi, 	
apud novercam querere. {PS.} Eho an umquam tu huius nupsisti patri? 	
{BAL.} Di melius faciant. {PS.} Face hoc quod te rogamus, Ballio, 	315
mea fide, si isti formidas credere. ego in hoc triduo 	
aut terra aut marí alicunde evolvam id argentum tibi. 	
{B.} Tibi ego credam? {P.} Quor non? {B.} Quia pol quá opera credam tibi, 	
una opera alligem fugitivam canem agninis lactibus. 	
{CAL.} Sicine mi abs te bene merenti male refertur gratia? 	320
{BAL.} Quid nunc vis? {CAL.} Vt opperiare hos sex dies aliquos modo, 	
ne illam vendas neu me perdas hominem amantem. {BAL.} Animo bono es. 	
vel sex menses opperibor. {CAL.} Euge, homo lepidissume. 	
{BAL.} Immo vin etiam te faciam ex laeto laetantem magis? 	
{CAL.} Quid iam? {BAL.} Quia enim non venalem iám habeo Phoenicium. 	325
{CAL.} Non habes? {BAL.} Non hercle vero. {CAL.} Pseudole, ei accerse hostias, 	
victumas, lanios, ut ego huic sacruficem summo Iovi; 	
nam hic mihi nunc est multo potior Iuppiter quam Iuppiter. 	
{BAL.} Nolo victumas: agninis me extis placari volo. 	
{CAL.} Propera, quid stas? ei accerse agnos. audin quid ait Iuppiter? 	330
{PS.} Iam hic ero; verum extra portam mi etiam currendumst prius. 	
{CAL.} Quid eo? {PS.} Lanios inde accersam duo cum tintinnabulis, 	
eadem duo greges virgarum inde ulmearum adegero, 	
ut hodie ad litationem huic suppetat satias Iovi. 	
{BAL.} I in malam crucem. {PS.} Istuc ibit Iuppiter lenonius. 	335
[{BAL.} Ex tua re est, ut ego emoriar. {PS.} Quidum? {BAL.} Ego dicam tibi: 	
quia edepol, dum ego vivos vivam, numquam eris frugi bonae.] 	
{BAL.} Ex tua re non est, ut ego emoriar. {PS.} Quidum? {BAL.} Sic, quia 	
sí ego emortuos sim, Athenis te sit nemo nequior. 	
{CAL.} Dic mihi, obsecro hercle, verum serio hoc quod te rogo. 	340
non habes venalem amicam tu meam Phoenicium? 	
{BAL.} Non edepol habeo profecto, nam iam pridem vendidi. 	
{CAL.} Quo modo? {BAL.} Sine ornamentis, cum intestinis omnibus. 	
{CAL.} Meam tu amicam vendidisti? {BAL.} Valde, viginti minis. 	
{CAL.} Viginti minis? {BAL.} Vtrum vis, vel quater quinis minis, 	345
militi Macedonio, et iam quindecím habeo minas. 	
{CAL.} Quid ego ex te audio? {BAL.} Amicam tuam esse factam argenteam. 	
{CAL.} Cur id ausu's facere? {BAL.} Libuit, mea fuit. {CAL.} Eho, Pseudole, 	
ei, gladium adfer. {PS.} Quid opus gladio? {CAL.} Qui hunc occidam atque me. 	
{PS.} Quin tu ted occidis potius? nam hunc fames iam occiderit. 	350
{CAL.} Quid ais, quantum terra † tegit hominum periurissume? 	
iuravistin te illam nulli venditurum nisi mihi? 	
{BAL.} Fateor. {CAL.} Nempe concéptis verbis? {BAL.} Etiam consutis quoque. 	
{CAL.} Periuravisti, sceleste. {BAL.} At argentum intro condidi. 	
ego scelestus nunc argentum promere possum domo: 	355
tu qui pius, istoc es genere gnatus, nummum non habes. 	
{CAL.} Pseudole, adsiste altrim secus atque onera hunc maledictis. {PS.} Licet. 	
numquam ad praetorem aeque cursim curram, ut emittar manu. 	
{CAL.} Ingere mala multa. {PS.} Iam ego te differam dictis meis. 	
impudice. {BAL.} Itast. {CAL.} Sceleste. {BAL.} Dicis vera. {PS.} Verbero. 	360
{BAL.} Quippini? {CAL.} Bustirape. {BAL.} Certo. {PS.} Furcifer. {BAL.} Factum optume. 	
{CAL.} Sociofraude. {BAL.} Sunt mea istaec. {PS.} Parricida. {BAL.} Perge tu. 	
{CAL.} Sacrilege. {BAL.} Fateor. {PS.} Periure. {BAL.} Vetera vaticinamini. 	
{CAL.} Legirupa. {BAL.} Valide. {PS.} Permities adulescentum. {BAL.} Acerrume. 	
{CAL.} Fur. {BAL.} Babae. {PS.} Fugitive. {BAL.} Bombax. {CAL.} Fraus populi. {BAL.} Planissume. 	365
{PS.} Fraudulente. {CAL.} Impure. {PS.} Leno. {CAL.} Caenum. {BAL.} Cantores probos. 	
{CAL.} Verberavisti patrem atque matrem. {BAL.} Atque occidi quoque, 	
potius quam cibum praehiberem: num peccavi quippiam? 	
{PS.} In pertusum ingerimus dicta dolium, operam ludimus. 	
{BAL.} Numquid aliud etiam voltis dicere? {CAL.} Ecquid te pudet? 	370
{BAL.} Ten, amatorem esse inventum inanem quasi cassam nucem? 	
verum quamquam multa malaque dicta dixistis mihi, 	
nisi mihi hodie attulerit miles quinque quas debet minas, 	
sicut haec est praestituta summa ei argento dies, 	
si id non adfert, posse opinor facere me officium meum. 	375
{CAL.} Quid id est? {BAL.} Si tu argentum attuleris, cum illo perdidero fidem: 	
hoc meum est officium. ego, operae si sit, plus tecum loquar; 	
sed sine argénto frustra es qui me tui misereri postulas. 	
haec meast sententia, ut tu hinc porro quid agas consulas. 	
{CAL.} Iamne abis? {BAL.} Negoti nunc sum plenus.—{PS.} Paulo post magis. 	380
illic homo meus est, nisi omnes di me atque homines deserunt. 	
exossabo ego illúm simulter itidem ut murenam coquos. 	
nunc, Calidore, te mihi operam dare volo. {CAL.} Ecquid imperas? 	
{PS.} Hoc ego oppidum admoenire, ut hodie capiatur, volo; 	
ad eam rem usust homine astuto, docto, cauto et callido, 	385
qui imperata ecfecta reddat, non qui vigilans dormiat. 	
{CAL.} Cedo mihi, quid es facturus? {PS.} Temperi ego faxo scies. 	
nolo bis iterari, sat sic longae fiunt fabulae. 	
{C.} Optumum atque aequissimum oras. {PS.} Propera, adduc hominem cito. 	
{CAL.} Pauci ex multis sunt amici, hómini qui certi sient. 	390
{PS.} Ego scio istuc. ergo utrumque, tibi nunc dilectum para 	
ex multis atque exquire illinc unum qui certus siet. 	
{CAL.} Iam hic faxo aderit.—{PS.} Potin ut abeas? tibi moram dictis creas. 	
	%I.iv 	
postquam illic hinc abiit, tu astas solus, Pseudole. 	394
quid nunc acturu's, postquam erili filio 	395
largitu's dictis dapsilis? ubi sunt ea? 	
quoi neque paratast gutta certi consili, 	
[neque adeo argenti—neque nunc quid faciam scio.] 	
neque exordiri primum unde occipias habes, 	
neque ad détexundam telam certos terminos. 	400
sed quasi poeta, tabulas cum cepit sibi, 	
quaerit quod nusquamst gentium, reperit tamen, 	
facit illud veri simile, quod mendacium est, 	
nunc ego poeta fiam: viginti minas, 	
quae nusquam nunc sunt gentium, inveniam tamen. 	405
[atque ego me iam pridem huic daturum dixeram 	
et volui inicere tragulam in nostrum senem; 	
verum is nescio quo pacto praesensit prius.] 	
sed comprimundast vox mihi atque oratio: 	
erum eccum video húc Simonem una simul 	410
cum suo vicino Calliphone incedere. 	
ex hoc sepulcro vetere viginti minas 	
effodiam ego hodie, quas dem erili filio. 	
nunc huc concedam, unde horum sermonem legam. 	
	%I.v 	
{SIMO} Si de damnosis aut si dé amatoribus 	415
dictator fiat nunc Athenis Atticis, 	
nemo anteveniat filio, credo, meo: 	
ita nunc per urbem solus sermoni omnibust, 	
eum velle amicam liberare et quaerere 	
argentum ad eam rem. hoc alii mihi renuntiant; 	420
atque id iam pridem sensi et subolebat mihi, 	
sed dissimulabam. {PS.} Iám illi fetet filius. 	
occisa est haec res, haeret hoc negotium. 	
quo in commeatum volui árgentarium 	
proficisci, ibi nunc oppido opsaeptast via. 	425
praesensit: nihil est praedae praedatoribus. 	
{CALLIPHO} Homines qui gestant quique auscultant crimina, 	
si meo arbitratu liceat, omnes pendeant, 	
gestores linguis, auditores auribus. 	
nam istaec quae tibi renuntiantur, filium 	430
te velle amantem argento circumducere, 	
fors fuat an istaec dicta sint mendacia; 	
sed si sint ea vera, ut nunc mos est, maxume, 	
quid mirum fecit? quid novom, adulescens homo 	
si amat, si amicam liberat? {PS.} Lepidum senem. 	435
{SIM.} Vetus nólo faciat. {CAL.} At enim nequiquam nevis; 	
vel tu ne faceres tale in adulescentia. 	
probum patrem esse oportet qui gnatum suom 	
essé probiorem quam ipsus fuerit postulet. 	
nam tu quod damni et quod fecisti flagiti 	440
populo viritim potuit dispertirier. 	
idne tú mirare, si patrissat filius? 	
{PS.} Ὦ Ζεῦ, quam pauci éstis homines commodi. em, 	
illic ést pater patrem esse ut aequom est filio. 	
{SIM.} Quis hic lóquitur? meus est hic quidem sérvos Pseudolus. 	445
hic mihi corrumpit filium, scelerum caput; 	
hic dux, hic illi est paedagogus, hunc ego 	
cupio excruciari. {CAL.} Iam istaec insipientiast, 	
iram in promptu gerere. quanto satius est 	
adire blandis verbis atque exquaerere, 	450
sintne illa necne sint quae tibi renuntiant. 	
bonus animus in mala re dimidiumst mali. 	
{SIM.} Tibi auscultabo. {PS.} Itur ad te, Pseudole. 	
orationem tibi para advorsum senem. 	
erum saluto primum, ut aequomst; postea, 	455
si quid superfit, vicinos impertio. 	
{SIM.} Salve. quid agitur? {PS.} Statur hic ad hunc modum. 	
{SIM.} Statum vide hominis, Callipho, quam basilicum. 	
{CAL.} Bene confidenterque adstitisse intellego. 	
{PS.} Decet innocentem qui sit atque innoxium 	460
servom superbum esse, apud erum potissimum. 	
{CAL.} Sunt quae te volumus percontari, quae quasi 	
per nebulam nosmet scimus atque audivimus. 	
{SIM.} Conficiet iam te hic verbis, ut tu censeas 	
non Pseudolum, sed Socratem tecum loqui. 	465
{PS.} Itast, iam pridem tu me spernis, sentio. 	
parvam esse apud te mihi fidem ipse intellego. 	
cupis me ésse nequam: tamen ero frugi bonae. 	
{SIM.} Fac sis vocivas, Pseudole, aedis aurium, 	
mea ut migrare dicta possint quo volo. 	470
{PS.} Age loquere quidvis, tametsi tibi suscenseo. 	
{SIM.} Mihin dómino servos tu suscenses? {PS.} Tam tibi 	
mirum id videtur? {SIM.} Hercle qui, ut tu praedicas, 	
cavendum est mi aps te irato; atque alio tu modo 	
me verberare atque ego te soleo cogitas. 	475
quid censes? {CAL.} Edepol merito esse iratum arbitror, 	
quom apud te parvast ei fides. {SIM.} Iam sic sino; 	
iratus sit: ego, ne quid noceat, cavero. 	
sed quid ais? quid hoc, quod te rogo? {PS.} Sí quid vis, roga. 	
quod scibo, Delphis tibi responsum dicito. 	480
{SIM.} Advorte ergo animum et fac sis promissi memor. 	
quid ais? ecquam scis filium tibicinam 	
meum amare? {PS.} Ναὶ γάρ. {SIM.} Liberare quam velit? 	
{PS.} Καὶ τοῦτο ναὶ γάρ. {SIM.} Ecquas viginti minas 	
[per sycophantiam atque per doctos dolos] 	485
paritas ut auferas a me? {PS.} Abs te ego auferam? 	
{SIM.} Ita, quas meo gnato des, qui amicam liberet? 	
fatere, dic. {PS.} Καὶ τοῦτο ναί, καὶ τοῦτο ναί. 	
{CAL.} Fatetur. {SIM.} Dixin, Callipho, dudum tibi? 	
{CAL.} Memini. {SIM.} Quor haec, tu ubi rescivisti ilico, 	490
celata me sunt? quor non rescivi? {PS.} Eloquar. 	
quia nolebam ex me morem progigni malum, 	
erum ut servos criminaret apud erum. 	
{SIM.} Iuberes hunc praecipitem in pistrinum trahi. 	
{CAL.} Numquid peccatum est, Simo? {SIM.} Immo maxime. 	495
{PS.} Desiste, recte ego meam rem sapio, Callipho; 	
peccata mea sunt. animum advorte nunciam. 	
quapropter te expertem amoris nati habuerim? † 	
pistrinum in mundo scibam, si dixem, mihi. 	
{SIM.} Non a me scibas pistrinum in mundo tibi, 	500
cum ea mussitabas? {PS.} Scibam. {SIM.} Quin dictum est mihi? 	
{PS.} Quia illúd malum aderat, istuc aberat longius; 	
illud erat praesens, huic erant dieculae. 	
{SIM.} Quid nunc agetis? nam hinc quidem a me non potest 	
argentum auferri, qui praesertim senserim. 	505
ne quisquam credat nummum, iam edicam omnibus. 	
{PS.} Numquam edepol quoiquam supplicabo, dum quidem 	
tu vives. tu mihi hercle árgentum dabis, 	
abs te equidem sumam. {SIM.} Tu a me sumes? {PS.} Strenue. 	
{SIM.} Excludito mi hercle oculum, si dedero. {PS.} Dabis. 	510
iam dico ut a me caveas. {SIM.} Certe edepol scio, 	
si apstuleris, mirum et magnum facinus feceris. 	
{PS.} Faciam. {SIM.} Si non apstuleris? {PS.} Virgis caedito. 	
sed quid, si apstulero? {SIM.} Do Iovem testem tibi, 	
te aetatem impune habiturum. {PS.} Facito ut memineris. 	515
{SIM.} Egon ut cavere nequeam, cui praedicitur? 	
{PS.} Praedico, ut caveas. dico, inquam, ut caveas. cave. 	
em istis mihi tu hodie manibus argentum dabis. 	
{CAL.} Edepol mortalem graphicum, si servat fidem. 	
{PS.} Servitum tibi me abducito, ni fecero. 	520
{CAL.} Bene atque amice dicis. †nam nunc, nam meust. 	
{PS.} Vin etiam dicam quod vos magis miremini? 	
{CAL.} Studeo hercle audire, nam ted ausculto lubens. 	
[{SIM.} Agedum, nam satis libenter te ausculto loqui.] 	523a
{PS.} Prius quam ístam pugnam pugnabo, ego etiam prius 	524
dabo aliam pugnam claram et commemorabilem. 	525
{SIM.} Quam pugnam? {PS.} Em ab hoc lenone vicino tuo 	
per sycophantiam atque per doctos dolos 	
tibicinam illam, tuos quam gnatus deperit, 	
ea círcumducam lepide lenonem. {SIM.} Quid est? 	
{PS.} Effectum hoc hodie reddam utrumque ad vesperum. 	530
{SIM.} Siquidem ístaec opera, ut praedicas, perfeceris, 	
virtute regi Ágathocli antecesseris. 	
sed si non faxis, numquid causaest, ilico 	
quin te in pistrinum condam? {PS.} Non unum in diem [modo], 	
verum hercle in omnis, quantumst; sed si effecero, 	535
dabin mi argentum, quod dem lenoni, ilico, 	
tua voluntáte? {CAL.} Ius bonum orat Pseudolus; 	
dabo inque. {SIM.} At enim scin quid mihi in mentem venit? 	
quid si hisce inter se consenserunt, Callipho, 	
aut de compecto faciunt consutis dolis, 	540
qui me argento intervertant? {PS.} Quis me audacior 	
sit, si istuc facinus audeam? immo sic, Simo: 	
si sumus compecti seu consilium umquam iniimus [de istac re] 	
aut si de ea re umquam inter nos convenimus, 	
[quasi in libro cúm scribuntur calamo litterae] 	544a
stilis me totum usque ulmeis conscribito. 	545
{SIM.} Indice ludos nunciam, quando lubet. 	
{PS.} Da in hunc diem operam, Callipho, quaeso mihi, 	
ne quo te ad aliud occupes negotium. 	
{CAL.} Quin rus ut irem iám heri mecum statueram. 	
{PS.} At nunc disturba quas statuisti machinas. 	550
{CAL.} Nunc non abire certum est istac gratia; 	
lubidost ludos tuos spectare, Pseudole. 	
et si hunc videbo non dare argentum tibi, 	
quod dixit, potius quam id non fiat, ego dabo. 	
{SIM.} Non demutabo. {PS.} Namque edepol, si non dabis, 	555
clamore magno et multo flagitabere. 	
agite amolimini hinc vos intro nunciam 	
ac meis vicissim date locum fallaciis. 	
{CAL.} Fiat, geratur mos tibi. {PS.} Sed te volo 	
domi usque adesse. {CAL.} Quin tibi hanc operam dico.— 	560
{SIM.} At ego ad forum ibo. iam hic ero.—{PS.} Actutum redi. 	
suspicio est mihi nunc vos suspicarier, 	
me idcirco haec tanta facinora promittere, 	
quo vos oblectem, hanc fabulam dum transigam, 	
neque sim facturus quod facturum dixeram. 	565
non demutabo. atque etiam certum, quod sciam, 	
quo id sim facturus pacto nil etiam scio, 	
nisi quia futurumst. nam qui in scaenam provenit, 	
novo módo novom aliquid inventum adferre addecet; 	
si id facere nequeat, det locum illi qui queat. 	570
concedere aliquantisper hinc mi intro lubet, 	
dum concenturio in corde sycophantias. 	
<sed mox> exibo, non ero vobis morae; 	
tibicen vos interibi hic delectaverit.— 	573a
	%II.i 	
{PSEVDOLVS} Pro Iúppiter, ut mihi, quídquid ago, lepide ómnia prospereque éveniunt: 	574
neque quód dubitem neque quód timeam, meo in péctore conditumst cónsilium. 	575
nam ea stúltitiast, facinús magnum timidó cordi credére; nam omnes 	
rés perinde sunt 	
ut agás, ut eas magní facias; nam ego ín meo pectore príus * 	
íta paravi cópias, 	
duplicís triplicis dolos pérfidias, ut, ubíquomque hostibus cóngrediar 	580
(maiórum meúm fretus vírtute dícam, 	
mea índustria ét malitiá fraudulénta), 	
facile út vincam, facile út spoliem meos pérduellis meis pérfidiis. 	
núnc inimicum ego húnc communem meum átque vostrorum ómnium, 	
Bállionem, exbállistabo lépide: date operam modo; 	585
[hóc ego oppidum ádmoenire, ut hodie capiatúr, volo.] 	585a
atque húc meas legionés adducam; si éxpugno 	586
(facilem hánc rem meis civíbus faciam), 	586a
post ád oppidum hoc vetus cóntinuo meum exércitum protinus óbducam: 	587
inde me ét simul participés omnis meos praéda onerabo atque ópplebo, 	
metum ét fugam perduéllibus meis me út sciant natum. 	
éo sum genere gnátus: magna mé facinora décet efficere, 	590
quae póst mihi clara et diú clueant. 	
sed hunc quém video? quis hic ést qui oculis meis óbviam ignobilis óbicitur? 	
lubet scíre quid hic veniát cum machaéra et huic, quám rem agat, hinc dabo insídias. 	
	%II.ii 	
{HARPAX} Hi lóci sunt atque hae régiones quae mi áb ero sunt demónstratae, 	594-595
ut ego óculis rationém capio quam mi íta dixit erus méus miles, 	596
septumás esse aedis á porta ubi ille hábitet leno, quoí iussit 	
symbólum me ferre et hoc árgentum. nimis vélim, certum qui id míhi faciat, 	
Ballió leno ubi hic hábitat. 	
{PS.} [St, tace, tace, meus hic est homo, ni omnes di atque homines deserunt.] 	600
novo cónsilio nunc míhi opus est, 	
nova rés subito mi haec óbiectast: 	601a
hoc praévortar principio; illa omnia missa habeo, quae ante agere occepi. 	602
iam pol ego hunc stratioticum nuntium advenientem probe percutiam. 	
{HARP.} Óstium pultábo atque intus évocabo aliquém foras. 	
{PS.} Quisquis es, compendium ego te facere pultandi volo; 	605
nam ego precator et patronus foribus processi foras. 	
{HARP.} Tune es Ballio? {PS.} Immo vero ego eius sum Subballio. 	
{HARP.} Quid istuc verbist? {PS.} Condus promus sum, procurator peni. 	
{HARP.} Quasi te dicas atriensem. {PS.} Immo atriensi ego impero. 	
{HARP.} Quid tu, servon es an liber? {PS.} Nunc quidem etiam servio. 	610
{HARP.} Ita videre, et non videre dignus qui liber sies. 	
{PS.} Non soles respicere te, quom dicis iniuste alteri? 	
{H.} Hunc hominem malum esse oportet. {P.} Di me servant atque amant, 	
nam haec mihi incus est: procudam égo hodie hinc multos dolos. 	
{H.} Quid illic secum solus loquitur? {P.} Quid ais tu, adulescens? {H.} Quid est? 	615
{PS.} Esne tu an non es ab illo milite Macedonio, 	
servos eius qui hinc a nobis est mercatus mulierem, 	
qui argenti ero meo lenoni quindecim dederat minas, 	
quinque debet? {HARP.} Sum. sed ubi tu me novisti gentium 	
aut vidisti aut conlocutu's? nam equidem Athenas antidhac 	620
numquam veni, neque te vidi ante hunc diem umquam oculis meis. 	
{PS.} Quia videre inde esse; nam olim quom abiit, argento haec dies 	
praestitutast, quoad referret nobis, neque dum rettulit. 	
{H.} Immo adest. {P.} Tun attulisti? {H.} Egomet. {P.} Quid dubitas dare? 	624-625
{HARP.} Tibi ego dem? {PS.} Mihi hercle vero, qui res rationesque eri 	626
Ballionis curo, argentum accepto [expenso] et quoi debet dato. 	
{HARP.} Si quidem hercle etiam supremi promptas thensauros Iovis, 	
tibi libellam argenti numquam credam. {PS.} Dum tu sternuas, 	
res erit soluta. {HARP.} Vinctam potius sic servavero. 	630
{PS.} Vae tibi, tu inventu's vero, meam qui furcilles fidem. 	
quasi mihi nón sescenta tanta soli soleant credier. 	
{HARP.} Potest ut alii ita arbitrentur et ego ut ne credam tibi. 	
{PS.} Quasi tu dicas me te velle argento circumducere. 	
{HARP.} Immo vero quasi tu dicas quasique ego autem id suspicer. 	635
sed quid est tibi nomen? {PS.} Servos est huic lenoni Surus, 	
eum esse me dicam. Surus sum. {H.} Surus? {P.} Id est nomen mihi. 	
{HARP.} Verba multa facimus. erus si tuos domi est, quin provocas, 	
ut id agam quod missus huc sum, quidquid est nomen tibi? 	
{PS.} Si intus esset, evocarem. verum si dare vis mihi, 	640
magis erit solutum, quasi ipsi dederis. {HARP.} At enim scin quid est? 	
reddere hoc, non perdere erus me misit. nam certo scio, 	
hoc febrim tibi esse, quia non licet huc inicere ungulas. 	
ego, nisi ipsi Ballioni, nummum credam nemini. 	
{PS.} At illic nunc negotiosust: res agitur apud iudicem. 	645
{HARP.} Di bene vortant. at ego quando eum esse censebo domi, 	
rediero. tu epistulam hanc a me accipe atque illi dato. 	
nam istic sumbolust inter erum meum et tuom de muliere. 	
{PS.} Scio equidem: [ut] qui argentum adferret atque expressam imaginem 	
suam huc ad nos, cum eo aiebat velle mitti mulierem. 	650
nam hic quoque exemplum reliquit eius. {HARP.} Omnem rem tenes. 	
{PS.} Quid ego ni teneam? {HARP.} Dato istunc sumbolum ergo illi. {P.} Licet. 	
sed quid est tibi nomen? {HARP.} Harpax. {PS.} Apage te, Harpax, hau places; 	
huc quidem hercle haud ibis intro, ne quid ἅρπαξ feceris. 	
{HARP.} Hostis vivos rapere soleo ex acie: eo hoc nomen mihi est. 	655
{PS.} Pol te multo magis opinor vasa ahena ex aedibus. 	
{HARP.} Non ita est. sed scin quid te oro, Sure? {PS.} Sciam si dixeris. 	
{HARP.} Ego devortor extra portam huc in tabernam tertiam, 	
apud anum illam doliarem, claudam crassam, Chrysidem. 	
{PS.} Quid nunc vis? {HARP.} Inde ut me arcessas, erus tuos ubi venerit. 	660
{PS.} Tuo arbitratu, maxume. {HARP.} Nam ut lassus veni de via, 	
me volo curare. {PS.} Sane sapis et consilium placet. 	
sed vide sís ne in quaestione sis, quando arcessam, mihi. 	
{HARP.} Quin ubi prandero, dabo operam somno. {PS.} Sane censeo. 	
{HARP.} Numquid vis? {PS.} Dormitum ut abeas. {HARP.} Abeo.—{PS.} Atque audin, Harpage? 	665
iube sis te operiri: beatus éris, si consudaveris. 	
	%II.iii 	
di immortales, conservavit me illic homo adventu suo. 	667
suo viatico redduxit me usque ex errore in viam. 	
nam ipsa mi Opportunitas non potuit opportunius 	
advenire quam haec allatast mi opportune epistula. 	670
nam haec allata cornu copiaest, ubi inest quidquid volo: 	
hic doli, hic fallaciae omnes, hic sunt sycophantiae, 	
hic argentum, híc amica amanti erili filio. 	
atque ego nunc me ut gloriosum faciam et copi pectore: 	
quo modo quícque agerem, ut lenoni surruperem mulierculam, 	675
iam instituta ornata cuncta in ordine, animo ut volueram, 	
certa deformata habebam; sed profecto hoc sic erit: 	
centum doctum hominum consilia sola haec devincit dea, 	
Fortuna. atque hoc verum est: proinde ut quisque Fortuna utitur, 	
ita praecellet atque exinde sapere eum omnes dicimus. 	680
bene ubi quoi scimus consilium áccidisse, hominem catum 	
eum esse declaramus, stultum autem illum quoi vortit male. 	
stulti hau scimus, frusta ut simus, quom quid cupienter dari 	
petimus nobis, quasi quid in rem sit possimus noscere. 	
certa mittimus, dum incerta petimus; atque hoc evenit 	685
in labore atque in dolore, ut mors obrepat interim. 	
sed iam satis est philosophatum. nimis diu et longum loquor. 	
di immortales, aurichalco contra non carum fuit 	
meum mendacium, hic modo quod subito commentus fui, 	
quia lenonis me esse dixi. nunc ego hac epistula 	690
tris deludam, erum et lenonem et qui hanc dedit mi epistulam. 	
euge, par pari aliud autem quod cupiebam contigit: 	
venit eccum Calidorus, ducit nescio quem secum simul. 	
	%II.iv 	
{CALIDORVS} Dulcia atque amara apud te sum elocutus omnia: 	694
scis amorem, scis laborem, scis egestatem meam. 	695
{CHARINVS} Commemini omnia: id tu modo, me quid vis facere, fac sciam. 	
[{CAL.} Quom haec tibi alia sum elocutus, vix rem scis de symbolo. 	696a
{CHAR.} Omnia, inquam. tu modo quid me facere vis fac ut sciam.] 	
{CAL.} Pseudolus mi ita imperavit, ut aliquem hominem strenuom 	697
benevolentem adducerem ad se. {CHAR.} Servas imperium probe; 	
nám et amicum et benevolentem ducis. sed istic Pseudolus 	
novos mihist. {CAL.} Nimium est mortalis graphicus, †heuretes mihi est. 	700
is mihi haec sese ecfecturum dixit quae dixi tibi. 	
{PS.} Magnufice hominem compellabo. {CAL.} Quoia vox resonat? {PS.} Io, 	
io te te, turanne, te te égo, qui imperitas Pseudolo, 	
quaero, quoi ter trina tríplicia, tríbus modis tria gaudia, 	
artibus tribus trís demeritas dem laetitias, de tribus 	705
fraude partas per malitiam et per dolum et fallaciam; 	705a
in libello hoc obsignato ad te attuli pauxillulo. 	706
{CAL.} Illic homost. {CHAR.} Vt paratragoedat carnufex. {PS.} Confer gradum 	
contra pariter, porge audacter ad salutem bracchium. 	
{CAL.} Dic utrum Spemne an Salutem te salutem, Pseudole? 	
{PS.} Immo utrumque. {CHAR.} Vtrumque, salve. sed quid actumst? {PS.} Quid times? 	710
{CAL.} Attuli hunc. {PS.} Quid, attulisti? {CAL.} Adduxi volui dicere. 	
{PS.} Quis istic est? {CAL.} Charinus. {PS.} Euge. iam χάριν τούτῳ ποιοῦ. 	
{CHAR.} Quin tu si quid opust, mi audacter imperas? {PS.} Tam gratiast. 	
bene sit tibi, Charine. nolo tibi molestos esse nos. 	
{CH.} Vos molestos mihi? molestumst mi id quidem. {P.} Tum igitur mane. 	715
{CAL.} Quid istuc est? {PS.} Epistulam modo hanc íntercepi et sumbolum. 	
{CAL.} Sumbolum? quem sumbolum? {PS.} Qui a milite allatust modo. 	
eius servos qui hunc ferebat cum quinque argenti minis, 	
tuam qui amicam hinc arcessebat, éi os sublevi modo. 	
{CAL.} Quo modo? {PS.} Horum causa haec agitur spectatorum fabula: 	720
hi sciunt, qui hic adfuerunt; vobis post narravero. 	
{CAL.} Quid nunc agimus? {PS.} Liberam hodie tuam amicam amplexabere. 	
{CAL.} Egone? {PS.} Tu istic ipsus, inquam, si quidem hoc vivet caput; 	
si modo mihi hominem invenietis propere. {CHAR.} Qua facie? {PS.} Malum, 	
callidum, doctum, qui quando principium prehenderit, 	725
porro sua virtute teneat quid se facere oporteat; 	
atque qui hic non visitatus saepe sit. {CHAR.} Si servos est, 	
numquid refert? {PS.} Immo multo mavolo quam liberum. 	
{CHAR.} Posse opinor me dare hominem tibi malum et doctum domo, 	
qui a patre advenit Carysto nec dum exiit ex aedibus 	730
quoquam neque Athenas advenit umquam ante hesternum diem. 	
{PS.} Bene iuvas. sed quinque inventis opus est argenti minis 	
mutuis, quas hodie reddam: nam huius mihi debet pater. 	
{CHAR.} Ego dabo, ne quaere aliunde. {PS.} O hominem opportunum mihi. 	
etiam opust chlamyde et machaera et petaso. {CHAR.} Possum a me dare. 	735
{PS.} Di immortales, non Charinus míhi hic quidem, sed Copiast. 	
sed istic servos, ex Carysto qui hic adest, ecquid sapit? 	
{CHAR.} Hircum ab alis. {PS.} Manuleatam tunicam habere hominem addecet. 	
ecquid is homo habet aceti in pectore? {CHAR.} Atque acidissumi. 	
{PS.} Quid, si opus sít ut dulce promat indidem, ecquid habet? {CH.} Rogas? 	740
murrinam, passum, defrutum, mellam, mel quoivismodi; 	
quin in corde instruere quondam coepit pantopolium. 	
{PS.} Eugepae, lepide, Charine, meo me ludo lamberas. 	
sed quid nomen esse dicam ego isti servo? {CHAR.} Simiae. 	
{PS.} Scitne in re advorsa vorsari? {CHAR.} Turbo non aeque citust. 	745
{PS.} Ecquid argutust? {CHAR.} Malorum facinorum saepissime. 	
{PS.} Quid cum manifesto tenetur? {CHAR.} Anguillast, elabitur. 	
{PS.} Ecquid is homo scitust? {CHAR.} Plebi scitum non est scitius. 	
{PS.} Probus homo est, ut praedicare te audio. {CHAR.} Immo si scias, 	
ubi te aspexerit, narrabit ultro quid sese velis. 	750
sed quid es acturus? {PS.} Dicam. úbi hominem exornavero, 	
subditivom fieri ego illum militis servom volo; 	
sumbolum hunc ferat lenoni cum quinque argenti minis, 	
mulierem ab lenone abducat: em tibi omnem fabulam. 	
ceterum quo quicque pacto faciat, ipsi dixero. 	755
{CAL.} Quid nunc igitur stamus? {PS.} Hominem cum ornamentis omnibus 	
exornatum adducite ad me iam ad trapezitam Aeschinum. 	
sed properate. {CAL.} Prius illi erimus quam tu.—{PS.} Abite ergo ocius. 	
quidquid incerti mi in animo prius aut ambiguom fuit, 	
nunc liquet, nunc defaecatumst cor mihi; nunc perviumst: 	760
omnes ordine sub signis ducam legiones meas, 	
avi sinistra, auspicio liquido atque ex <mea> sententia; 	
confidentia est inimicos meos me posse perdere. 	
nunc ibo ad forum atque onerabo meis praeceptis Simiam, 	
quid agat, ne quid titubet, docte ut hanc ferat fallaciam. 	765
iam égo hoc ipsum oppidum expugnatum faxo erit lenonium. 	
	%III.i 	
{PVER} Cui servitutem di danunt lenoniam 	767
puero, atque eidem si addunt turpitudinem, 	
ne illi, quantum ego nunc corde conspicio meo, 	
malam rem magnam multasque aerumnas danunt. 	770
velut haec mi evenit servitus, ubi ego omnibus 	
parvis magnisque miseriis praefulcior: 	
neque ego amatorem mi invenire ullum queo, 	
qui amet me, ut curer tandem nitidiuscule. 	
nunc huic lenoni hodie est natalis dies: 	775
interminatus est a minimo ad maximum, 	
si quis non hodie munus misisset sibi, 	
eum crás cruciatu maximo perbitere. 	
nunc nescio hercle rebus quid faciam meis; 	
neque ego illud possum, quod illi qui possunt solent. 	780
nunc, nisi lenoni munus hodie misero, 	
cras mihi potandus fructus est fullonius. 	
eheu, quam illae rei ego etiam nunc sum parvolus. 	
atque edepol, ut nunc male eúm metuo miser, 	
si quispiam det qui manus gravior siet, 	785
quamquam illud aiunt magno gemitu fieri, 	
comprimere dentes videor posse aliquo modo. 	
sed comprimenda est mihi vox atque oratio: 	
erus eccum recipit se domum et ducit coquom. 	
	%III.ii 	
{BALLIO} Forum coquinum qui vocant, stulte vocant, 	790
nam non coquinum est, verum furinum est forum. 	
nam ego si iuratus peiorem hominem quaererem 	
coquom, non potui, quam hunc quem duco, ducere, 	
multiloquom gloriosum insulsum inutilem. 	
quin ob eam rem Orcus recipere ad se hunc noluit, 	795
ut esset hic qui mortuis cenam coquat; 	
nam hic solus illis coquere quod placeat potest. 	
{COCVS} Si me arbitrabare isto pacto, ut praedicas, 	
cur conducebas? {BAL.} Inopia: alius non erat. 	
sed cur sedebas in foro, si eras coquos, 	800
tu solus praeter alios? {COC.} Ego dicam tibi: 	
hominum vitio ego sum factus improbior coquos, 	
non meopte ingenio. {BAL.} Qua istuc ratione? {COC.} Eloquar. 	
quia enim, cum extemplo veniunt conductum coquom, 	
nemo illum quaerit qui optimus et carissimust: 	805
illum conducunt potius qui vilissimust. 	
hoc ego fui hodie solus obsessor fori. 	
illi drachmissent miseri: me nemo potest 	
minoris quisquam nummo ut surgam subigere. 	
non ego item cenam condio ut alii coqui, 	810
qui mihi condita prata in patinis proferunt, 	
boves quí convivas faciunt herbasque oggerunt, 	
eas hérbas herbis aliis porro condiunt: 	
indunt coriandrum, feniculum, alium, atrum holus, 	
apponunt rumicem, brassicam, betam, blitum, 	815
eo láserpici libram pondo diluont, 	
teritur sinapis scelera, quae illis qui terunt 	
prius quám triverunt oculi ut extillent facit. 	
ei homines cenas ubi coquont, cum condiunt, 	
non condimentis condiunt, sed strigibus, 	820
vivis convivis intestina quae exedint. 	
hoc hic quidem homines tam brevem vitam colunt, 	
quom hasce herbas huius modi in suom alvom congerunt, 	
formidulosas dictu, non essu modo. 	
quas herbas pecudes non edunt, homines edunt. 	825
{BAL.} Quid tu? divinis condimentis utere, 	
qui prorogare vitam possis hominibus, 	
qui ea culpes condimenta? {COC.} Audacter dicito; 	
nam vel ducenos annos poterunt vivere 	
meas qui éssitabunt escas quas condivero. 	830
nam egó cocilendrum quando in patinas indidi 	
aut cepolendrum aut maccidem aut secaptidem, 	
eaepse sese [patinae] fervefaciunt ilico. 	
haec ad Neptuni pecudes condimenta sunt: 	
terrestris pecudes cicimalindro condio, 	835
hapalocopide aut cataractria. {BAL.} At te Iuppiter 	
dique omnes perdant cum condimentis tuis 	
cumque tuis istis omnibus mendaciis. 	
{COC.} Sine sis loqui me. {BAL.} Loquere, atque i in malam crucem. 	
{COC.} Vbi omnes patinae fervont, omnis aperio: 	840
is odos dimissis manibus in caelum volat. 	
{BAL.} Odos dimissis manibus? {COC.} Peccavi insciens. 	
{BAL.} Quidum? {COC.} Dimissis pedibus volui dicere. 	
eum odorem cenat Iuppiter cottidie. 	
{BAL.} Si nusquam is coctum, quidnam cenat Iuppiter? 	845
{COC.} It incenatus cubitum. {BAL.} I in malam crucem. 	
istacine causa tibi hodie nummum dabo? 	
{COC.} Fateór equidem esse me coquom carissumum; 	
verum pro pretio facio ut opera appareat 	
mea quo conductus venio. {BAL.} Ad furandum quidem. 	850
{COC.} An tu invenire postulas quemquam coquom 	
nisi miluinis aut aquilinis ungulis? 	
{BAL.} An tu coquinatum te ire quoquam postulas, 	
quin ibi constrictis ungulis cenam coquas? 	
nunc adeo tu, qui meus es, iam edico tibi, 	855
ut nostra properes amoliri ómnia, 	
tum ut huius oculos in oculis habeas tuis: 	
quoquo hic spectabit, eo tu spectato simul; 	
si quo hic gradietur, pariter progredimino; 	
manum sí protollet, pariter proferto manum: 	860
suom sí quid sumet, id tu sinito sumere; 	
si nostrum sumet, tu teneto altrinsecus. 	
si iste ibit, ito, stabit, astato simul; 	
si conquiniscet istic, conquiniscito. 	
item his discipulis privos custodes dabo. 	865
{COC.} Habe módo bonum animum. {BAL.} Quaeso, qui possum, doce, 	
bonum animum habere qui te ad me adducam domum? 	
{COC.} Quia sorbitione faciam ego hodie te mea, 	
item ut Medea Peliam concoxit senem, 	
quem medicamento et suis venenis dicitur 	870
fecisse rursus ex sene adulescentulum, 	
item ego te faciam. {BAL.} Eho, an etiam es veneficus? 	
{COC.} Immo edepol vero hóminum servator. {BAL.} Ehem, 	
quanti istuc unum me †coquinare perdoces? 	874-875
{COC.} Quid? {BAL.} Vt te servem, ne quid surripias mihi. 	876
{COC.} Si credis, nummo; si non, ne mina quidem. 	
sed utrum tu amicis hodie an inimicis tuis 	
daturu's cenam? {BAL.} Pol ego amicis scilicet. 	
{COC.} Quin tuós inimicos potius quám amicos vocas? 	880
nam ego ita convivis cenam conditam dabo 	
hodie atque ita suavi suavitate condiam: 	
ut quisque quicque conditum gustaverit, 	
ipsus sibi faciam ut digitos praerodat suos. 	
{BAL.} Quaeso hercle, prius quam quoiquam convivae dabis, 	885
gustato tute prius et discipulis dato, 	
ut praerodatis vostras furtificas manus. 	
{COC.} Fortasse haec tu nunc mihi non credis quae loquor. 	
{BAL.} Molestus ne sis, nimium [iam] tinnis; non taces? 	
em illíc ego habito. íntro abi et cenam coque. 	890
propera. {PVER} Quin tu is accubitum, et convivas cedo, 	
corrumpitur iam cena.—{BAL.} Em, subolem sis vide: 	
iam hic quoque scelestus est, coqui sublingulo. 	
profecto quid nunc primum caveam nescio, 	
ita in aedibus sunt fures, praedo in proxumo est. 	895
nam mi hic vicinus apud forum paulo prius, 	
pater Calidori, ópere edixit maxumo, 	
ut mihi caverem a Pseudolo servo suo, 	
ne fídem ei haberem. nam eum circum ire in hunc diem, 	
ut me, si posset, muliere intervorteret; 	900
eum prómisisse firmiter dixit sibi, 	
sese abducturum a me dolis Phoenicium. 	
nunc ibo intro atque edicam familiaribus, 	
profecto ne quis quicquam credat Pseudolo.— 	
	%IV.i 	
{PSEVDOLVS} Si umquám quemquam di immórtales voluére esse auxilio ádiutum, 	905
tum me ét Calidorum sérvatum volunt ésse et lenonem éxtinctum, 	
quom te ádiutorem génuerunt mihi tám doctum hominem atque ástutum. 	
sed ubi íllic est? sumne ego homo ínsipiens, qui haec mécum egomet loquar sólus? 	
dedit vérba mihi hercle, ut opínor: 	
malus cúm malo stulte cávi. 	909a
tum pól ego interii, homo si ílle abiit, neque hoc ópus quod volui hodie éfficiam. 	910
sed eccúm video verberéam statuam: ut it, út magnifice infert sese. 	
ehem, te hércle ego circumspéctabam, nimis métuebam male, ne ábiisses. 	
{SIMIA} Fuit meum ófficium ut facerém, fateor. 	
{PS.} Vbi réstiteras? {SIM.} Vbi míhi libitum est. 	913a
{PS.} Istúc * ego sátis scio. {SIM.} Quor érgo quod scis mé rogas? 	914
{PS.} At hóc volo monére te. {SIM.} Monéndus ne me moneas. 	915
{PS.} Nimis tándem ego aps te contémnor. 	
{SIM.} Quippe égo te ni contémnam, 	
stratióticus homo qui clúear? 	
{PS.} Iam hoc vólo quod occeptúmst agi. {SIM.} Numquíd agere aliud mé vides? 	
{PS.} Ámbula ergó cito. {SIM.} Immo ótiosé volo. 	920
{PS.} Haéc ea occásiost: dum ílle dormít, volo 	
tú prior ut óccupes adire. 	
{SIM.} Quid próperas? placide, né time. 	
ita ílle faxit Iúppiter, 	923a
ut ílle palam ibidem ádsiet, 	924
quisquís illest, qui adest a mílite. 	924a
numquam édepol erit illé potior 	925
Harpáx quam ego. habe animúm bonum: 	925a
púlchre ego hanc éxplicatám tibi rém dabo. 	926
síc ego illúm dolis átque mendáciis 	
ín timorém dabo mílitarem ádvenam, 	
ípsus sese út neget ésse eum quí siet 	
méque ut esse aútumet qui ípsus est. {PS.} Quí potest? 	930
{SIM.} Occídis me, cum istúc rogitas. {PS.} O hóminem lepidum. 	
{SIM.} Té quoque etiám dolis átque mendáciis, 	
quí magistér mihi es, ántidibo, út scias. 	
{PS.} Iúppiter té mihi sérvet. {SIM.} Immó mihi. 	
séd vide, ornátus hic me satin cóndecet? 	935
{PS.} Optúme habet. {SIM.} Esto. 	935a
{PS.} Tantúm tibi boni di immórtales duint quántum tu tibi óptes; 	936
nam si éxoptem, quantúm dignu's tantúm dent, minus nihiló sit. 	
néque ego hoc homine quémquam vidi mágis malum et máleficum. 	
{SIM.} Tun íd mihi? {PS.} Taceo. 	938a
sed egó quae tibi bona dábo et faciam, si hanc sóbrie rem accurássis. 	939
{SIM.} Potin út taceas? memorem ímmemorem facit quí monet quod memor méminit. 	940
teneo, ómnia in pectore cóndita sunt, meditáti sunt mihi dóli docte. 	
{PS.} Probus ést hic homo. {SIM.} Neque hic ést neque ego. {PS.} At vide né titubes. {SIM.} Potin út taceas? 	
{PS.} Ita mé di ament—{SIM.} Ita nón facient: mera iám mendacia fúndes. 	
{PS.} Vt ego ób tuam, Simia, pérfidiam te amo et métuo et magni fácio. 	
{SIM.} Ego istúc aliis dare cóndidici: mi optrúdere non potes pálpum. 	945
{PS.} Vt ego áccipiam te hodié lepide, ubi efféceris hoc opus, {SIM.} Há ha hae. 	
{PS.} Lepidó victu, vino, únguentis et intér pocula pulpámentis; 	
ibidem úna aderit muliér lepida, tibi sávia super savía quae det. 	
{SIM.} Lepide áccipis me. {PS.} Immo si éfficies, tum fáxo magis <id> dícas. 	
{SIM.} Nisi effécero, cruciabíliter cárnifex me accipito. 	950
séd propera mihi mónstrare, ubi sit ós lenonis aédium. 	
{PS.} Tertium hoc est. {SIM.} St, tace, aedes hiscunt. {PS.} Credo, animo malest 	
aedibus. {SIM.} Quid iam? {PS.} Quia edepol ipsum lenonem evomunt. 	
{SIM.} Illicinest? {PS.} Illic ést. {SIM.} Mala mercist * * {PS.} Illuc sis vide, 	
ut transversus, non proversus cedit, quasi cancer solet. 	955
	%IV.ii 	
{BALLIO} Mínus malum hunc hominem esse opinor quam esse censebam coquom, 	956
nam nihil etiam dum harpagavit praeter cyathum et cantharum. 	
{PS.} Heus tu, nunc occasio est et tempus. {SIM.} Tecum sentio. 	
{PS.} Ingredere in viam dolose: ego hic in insidiis ero. 	
{SIM.} Habui numerum sedulo: hoc est sextum a porta proxumum 	960
angiportum, in id angiportum me devorti iusserat; 	
quotumas aedis dixerit, id ego admodum incerto scio. 	
{BAL.} Quis hic homo chlamydatus est aut unde est aut quem quaeritat? 	
peregrina facies videtur hominis atque ignobilis. 	
{SIM.} Sed eccum qui ex incerto faciet mihi quod quaero certius. 	965
{BAL.} Ad me adit recta. unde ego hominem hunc esse dicam gentium? 	
{SIM.} Heus tu, qui cum hirquina barba stas, responde quod rogo. 	
{BAL.} Eho, an non príus salutas? {SIM.} Nulla est mihi salus dataria. 	
{B.} Nam pol hinc tantumdem accipies. {PS.} Iam inde a principio probe. 	969-970
{SIM.} Ecquem in angiporto hoc hominem tu novisti? te rogo. 	971
{BAL.} Egomet me. {SIM.} Pauci istuc faciunt homines quod tu praedicas, 	
nam in foro vix decumus quisque est qui ipsus sese noverit. 	
{PS.} Salvos sum, iam philosophatur. {SIM.} Hominem ego hic quaero malum, 	
legirupam, impurum, peiurum atque impium. {BAL.} Me quaeritat, 	975
nam illa mea sunt cognomenta; nomen si memoret modo. 	
quid est ei homini nomen? {SIM.} Leno Ballio. {BAL.} Scivin ego? 	
ipse ego is sum, adulescens, quem tu quaeris. {SIM.} Tune es Ballio? 	
{BAL.} Ego enim vero is sum. {SIM.} Vt vestitu's, es perfossor parietum. 	979-980
{BAL.} Credo, in tenebris, conspicatus si sis me, apstineas manum. 	981
{SIM.} Erus meus tibi me salutem multam voluit dicere. 	
hanc epistulam accipe a me, hanc mé tibi iussit dare. 	
{BAL.} Quis is homost qui iussit? {PS.} Perii, nunc homo in medio lutost; 	
nomen nescit, haeret haec res. {BAL.} Quem hanc misisse ad me autumas? 	985
{SIM.} Nosce imaginem: tute eius nomen memorato mihi, 	
ut sciam te Ballionem esse ipsum. {BAL.} Cedo mi epistulam. 	
{SIM.} Accipe et cognosce signum. {BAL.} Oh, Polymachaeroplagides 	
purus putus est ipsus. novi. heus, Polymachaeroplagides 	
nomen est. {SIM.} Scio iám me recte tibi dedisse epistulam, 	990
postquam Polymachaeroplagidem elocutus nomen es. 	
{BAL.} Quid agit is? {SIM.} Quod homo edepol fortis atque bellator probus. 	
sed propera hanc pellegere quaeso epistulam (ita negotium est), 	
atque accipere argentum actutum mulieremque emittere. 	
nam necessést hodie Sicyoni me esse aut cras mortem exsequi, 	995
ita erus meus est imperiosus. {BAL.} Novi, notis praedicas. 	
{SIM.} Propera pellegere épistulam ergo. {BAL.} Id ago, si taceas modo. 	
milés lenoni Ballioni epistulam 	
conscriptam mittit Polymachaeroplagides, 	
imagine obsignatam quae inter nos duo 	1000
convenit olim.' sumbolust in epistula. 	
[video, et cognosco signum. sed in epistula 	
nullam salutem mittere scriptam solet? 	
{SIM.} Ita militaris disciplinast, Ballio: 	
manu salutem mittunt benevolentibus; 	1005
eadém malam rem mittunt malevolentibus. 	
sed, ut occepisti, perge opera experirier 	
quid epistula ista narret. {BAL.} Ausculta modo.] 	
'Harpax calator meus est, ad te qui venit—' 	
tun es is Harpax? {SIM.} Ego sum, atque ipse ἅρπαξ quidem. 	1010
{BAL.} 'Qui epistulam istam fert; ab eo argentum accipi, 	
cum eo simitu mulierem mitti volo. 	
salutem scriptam dignum est dignis mittere: 	
te si arbitrarem dignum, misissem tibi.' 	
{SIM.} Quid nunc? {BAL.} Argentum des, abducas mulierem. 	1015
{SIM.} Vter remoratur? {BAL.} Quin sequere ergo intro.—{SIM.} Sequor.— 	
	%IV.iii 	
{PS.} Peiorem ego hominem magisque vorsute malum 	1017
numquam edepol quemquam vidi, quám hic est Simia; 	
nimisque égo illum hominem metuo et formido male, 	
ne malus item erga me sit út erga illum fuit, 	1020
ne in re secunda nunc mi obvertat cornua, 	
si occasionem capsit qui sit <mihi> malus; 	
atque edepol equidem nolo, nam illi bene volo. 	
nunc in metu sum maximo, triplici modo: 	1024-1025
primum omnium iam hunc comparem metuo meum, 	1026
ne deserat med atque ad hostis transeat; 	
metuo autem, né erus redeat etiam dum a foro, 	
ne capta praeda capti praedones fuant. 	
quom haec metuo, metuo ne ille huc Harpax advenat 	1030
prius quam hínc hic Harpax abierit cum muliere. 	
perii hercle, nimium tarde egrediuntur foras. 	
cor conligatis vasis expectat meum, 	
si non educat mulierem secum simul, 	1034-1035
ut exulatum ex pectore aufugiat meo. 	1036
victor sum, vici cautos custodes meos. 	
	%IV.iv 	
{SIMIA} Ne plora, nescis ut res sit, Phoenicium, 	1038
verum haud multo post faxo scibis accubans. 	
non ego te ad illum duco dentatum virum 	1040
Macedoniensem, qui te nunc flentem facit: 	
cuiam esse te vis maxime, ad eum ducere: 	
Calidorum haud multo post faxo amplexabere. 	
{PS.} Quid tu intus quaeso desedisti quam diu? 	
mihi cor retunsumst oppugnando pectore. 	1045
{SIM.} Occasionem repperisti, verbero, 	
ubi perconteris me, insidiis hostilibus? 	
quin hinc metimur gradibus militariis? 	
{PS.} Atque edepol, quamquam nequam homo es, recte mones. 	1049-1050
ite hac triumphi ad cantharum recta via.— 	1051
	%IV.v 	
{BALLIO} Hahae, nunc demum mi animus in tuto est loco, 	1052
postquam iste hinc abiit atque abduxit mulierem. 	
iube núnc venire Pseudolum, scelerum caput, 	
et abdúcere a me mulierem fallaciis. 	1055
conceptis hercle verbis, satis certo scio, 	
ego periurare me mavellem miliens, 	
quam mi illum verba per deridiculum dare. 	
nunc deridebo hercle hominem, si convenero; 	
verum in pistrino credo, ut convenit, fore. 	1060
nunc ego Simonem mi obviam veniat velim, 	
ut mea laetitia laetus promiscam siet. 	
	%IV.vi 	
{SIMO} Viso quid rerum meus Vlixes egerit, 	1063
iamne habeat signum ex arce Ballionia. 	
{BAL.} O fortunate, cedo fortunatam manum, 	1065
Simo. {SIM.} Quíd est? {BA.} Iam—{SIM.} Quid iam? {BAL.} Nihil est quod metuas. {SIM.} Quid est? 	
venitne homo ad te? {BAL.} Non. {SIM.} Quid est igitur boni? 	
{BAL.} Minae viginti sanae et salvae sunt tibi, 	
hodie quas aps te est instipulatus Pseudolus. 	
{SIM.} Velim quidem hercle. {BAL.} Róga me viginti minas, 	1070
si ille hodie ílla sit potitus muliere 	
sive eam tuo gnato hodie, ut promisit, dabit, 	
[roga opsecro hercle, gestio promittere.] 	
omnibus modis tibi esse rem ut salvam scias; 	
atque etiam habeto mulierem dono tibi. 	1075
{SIM.} Nullum periclumst, quod sciam, stipularier, 	
ut concepisti verba: viginti minas 	
dabin? {BAL.} Dabuntur. {SIM.} Hoc quidem actumst hau male. 	
[sed convenistin hominem? {BAL.} Immo ambo simul. 	
{SIM.} Quid ait? quid narrat? quaeso, quid dixit tibi? 	1080
{BAL.} Nugas theatri, verba quae in comoediis 	
solent lenoni dici, quae pueri sciunt: 	
malum et scelestum et peiurum aibat esse me. 	
{SIM.} Pol hau mentitust. {BAL.} Ergo haud iratus fui: 	
nam quanti refert ei nec recte dicere, 	1085
qui nihili faciat quique infitias non eat?] 	
{SIM.} Quid est? quid non metuam ab eo? id audire expeto. 	
{BAL.} Quia numquam abducet mulierem iam, nec potest, 	
a me. meministin tibi me dudum dicere, 	
eam véniisse militi Macedonio? 	1090
{SIM.} Memini. {BAL.} Em íllius servos húc ad me argentum attulit 	
et obsignatum sumbolum, {SIM.} Quid postea? 	
{BAL.} Qui inter me atque illum militem convenerat: 	
is secum abduxit mulierem hau multo prius. 	
{SIM.} Bonan fide istuc dicis? {BAL.} Vnde ea sit mihi? 	1095
{SIM.} Vide módo, ne illic sit contechnatus quippiam. 	
{BAL.} Epistula atque imago me certum facit; 	
quin illam [quidem iam] in Sicyonem ex urbe abduxit modo. 	
{SIM.} Bene hercle factum. quid ego cesso Pseudolum 	
facere ut det nomen ad molas coloniam? 	1100
sed quis hic homo est chlamydatus? {BAL.} Non edepol scio, 	
nisi ut observemus quó eat aut quam rem gerat. 	
	%IV.vii 	
{HARPAX} Malus ét nequam est homo quí nihili eri ímperium sui sérvos facit, 	1103
nihilíst autem suom qui ófficium facere ímmemor est, nisi est ádmonitus. 	
nam quí liberós [esse] ilicó se arbitrantur, 	1105
ex cónspectu erí si suí se abdidérunt, 	
lúxantur, lustrántur, comedunt quód habent, ei nomén diu 	
sérvitutís ferunt. 	
néc boni ingeni quícquam in is inest, 	
nisi ut improbis se artibus teneant. † 	1110
cum hís mihi néc locus 	
nec sérmo convenít neque is úmquam nobilís fui. 	
ego, ut mi ímperatumst, étsi abest, híc adesse erum árbitror. 	
núnc ego illum metuo, 	
quom hic nón adest, ne quom ádsiet métuam. ei rei operám dabo. 	1115
nam ín taberna úsque adhuc, sí venirét Syrus, 	
cui dedi sumbolum, mansi, uti iusserat: 	
leno ubi esset domi, me aibat arcessere; 	
vérum ubi is nón venit néc vocat, 	
venio húc ultro, ut sciam, quíd rei sit, ne illíc homo me ludíficetur. 	1120
neque quícquamst melius, quam út hoc pultém atque aliquem évocem hinc íntus. 	
léno argentum hóc volo 	
á me accipiat átque amittat múlierem mecúm simul. 	
{BAL.} Heús tu. {SIM.} Quid vis? {BAL.} Híc homo meus est. {SIM.} Quídum? {BAL.} Quia praeda haec meast: 	
scórtum quaerit, hábet argentum. iam ádmordere hunc míhi lubet. 	1125
{SIM.} Iamne íllum coméssurus és? {BAL.} Dum recéns est 	
datór, dum calét, devorári decét iam. 	
boní me virí pauperánt, improbi aúgent; 	
popló strenuí, mi improbí usuí sunt. 	
{SIM.} Malúm quod tibí di dabúnt, sic sceléstu's. 	1130
{HAR.} Me nunc commoror, quom has foris non ferio, ut sciam, 	
sítne Ballió domi. 	1131a
{BAL.} Vénus mi haec bona dat, quom hós huc adigit 	1132
lúcrifugas, damnícupidos, qui sé suamque aetatém bene curant, 	
édunt, bibunt, scortántur: illi súnt alio ingenio átque tu, 	
quí neque tibi bene ésse patere et íllis quibus est ínvides. 	1135
{HAR.} Heús ubi estis vós? {BAL.} Hic quidem ad me récta habet rectám viam. 	
[{H.} Heus ubi estís vos? {B.} Heus adulescens, quid istic debetur tibi?] 	
bene ego ab hoc praedatus ibo; novi, bona scaevast mihi. 	
{HAR.} Ecquis hoc áperit? {BAL.} Heus chlamydate, quid istic debetur tibi? 	
{HAR.} Aedium dominum lenonem Ballionem quaerito. 	1140
{BAL.} Quisquis es, adulescens, operam fac compendi quaerere. 	
{HAR.} Quid iam? {BAL.} Quia tute ipsus ipsum praesens praesentem vides. 	
{HAR.} Tune is es? {SIM.} Chlamydate, cáve sis tibi a curvo infortunio 	
atque in hunc intende digitum: hic leno est. {BAL.} At hic est vir bonus. 	
sed, tu, bone vir, flagitare saepe clamore in foro, 	1145
quom libella nusquamst, nisi quid leno hic subvenit tibi. 	
{HAR.} Quin tu mecum fabulare? {BAL.} Fabulor. quid vis tibi? 	
{HAR.} Argentum accipias. BAL. Iamdudum, si des, porrexi manum. 	
{HAR.} Accipe: hic sunt quinque argenti lectae numeratae minae. 	
hoc tibi erus me iussit ferre Polymachaeroplagides, 	1150
quod deberet, atque ut mecum mitteres Phoenicium. 	
{BAL.} Erus tuos—{HAR.} Ita dico. {BAL.} Miles—{HAR.} Ita loquor. {BAL.} Macedonius— 	
{HAR.} Admodum, inquam. {BAL.} Te ad me misit Polymachaeroplagides? 	
{HAR.} Vera memoras. {BAL.} Hoc argentum ut mihi dares? {HAR.} Si tu quidem es 	
leno Ballio. BAL. Atque ut a me mulierem tu abduceres? 	1155
{H.} Ita. {B.} Phoenicium esse dixit? {H.} Recte meministi. {B.} Mane. 	
iam redeo ad te. {HAR.} At maturate propera, nam propero: vides 	
iam diem multum esse. {BAL.} Video: hunc advocare etiam volo; 	
mane modo istic, iam revertar ad te. quid nunc fit, Simo? 	
quid agimus? manufesto hunc hominem teneo, qui argentum attulit. 	1160
{SIM.} Quidum? BAL. An nescis quae sit haec res? {SIM.} Iuxta cum ignarissimis. 	
{BAL.} Pseudolus tuos allegavit hunc, quasi a Macedonio 	
milite esset. {SIM.} Haben argentum ab homine? {BAL.} Rogitas quod vides? 	
{SIM.} Heus, memento ergo dimidium istinc mihi de praeda dare: 	
commune istuc esse oportet. {BAL.} Quid, malum? id totum tuom est. 	1165
{HAR.} Quam mox mi operam das? {BAL.} Tibi do equidem. quid nunc mi es auctor, Simo? 	
{SIM.} Exploratorem hunc faciamus ludos suppositicium, 	
adeo donicum ipsus sese ludos fieri senserit. 	
{BAL.} Sequere. quid ais? nempe tu illíus servos es? {HAR.} Planissume. 	
{BAL.} Quanti te emit? {HAR.} Suarum in pugna virium victoria. 	1170
nám ego eram domi imperator summus in patria mea. 	
{BAL.} An etiam umquam ille expugnavit carcerem, patriam tuam? 	
{HAR.} Contumeliam si dices, audies. {BAL.} Quotumo die 	
ex Sicyone huc pervenisti? {HAR.} Altero ad meridie. 	
{BAL.} Strenue mehercle iisti. {SIM.} Quamvis pernix híc est homo: 	1175
ubi suram aspicias, scias pósse eum—gerere crassas compedes. 	
{BAL.} Quid ais? tune etiam cubitare solitu's in cunis puer? 	
{SIM.} Scilicet. {BAL.} Etiamne facere solitus es—scin quid loquar? 	
{SIM.} Scilicet solitum esse. {HAR.} Sanine estis? {BAL.} Quíd hoc quod te rogo? 	
noctu in vigiliam quando ibat miles, quom tu ibas simul, 	1180
conveniebatne in vaginam tuam machaera militis? 	
{HAR.} I in malam crucem. {BAL.} Ire licebit tamen tibi hodie temperi. 	
{HAR.} Quin tu mulierem mi emittis, aut redde argentum. {BAL.} Mane. 	
{HAR.} Quid maneam? {BAL.} Chlamydem hanc commemora quanti conductast. {HAR.} Quid est? 	
{SIM.} Quid meret machaera? {HAR.} Elleborum hisce hóminibus opus ést. {BAL.} Eho. 	1185
{HAR.} Mitte. {BAL.} Quid mercedis petasus hodie domino demeret? 	
{HAR.} Quid domino? quid somniatis? mea quidem haec habeo omnia, 	
meo peculio empta. {BAL.} Nempe quod fémina summa sustinent. 	
{HAR.} Vncti hi sunt senes, fricari sese ex antiquo volunt. 	1189-1190
{BAL.} Responde, opsecro hercle, vero serio hoc quod te rogo: 	1191
quid meres? quantillo argento te conduxit Pseudolus? 	
{HAR.} Quis istic Pseudolust? {BAL.} Praeceptor tuos, qui te hanc fallaciam 	
docuit, ut fallaciis hinc mulierem a me abduceres. 	
{HAR.} Quem tu Pseudolum, quas tu mihi praedicas fallacias? 	1195
quem égo hominem † nullius coloris novi. {BAL.} Non tu istinc abis? 	
nihil est hodie hic sucophantis quaestus: proin tu Pseudolo 	
nunties abduxisse alium praedam, qui occurrit prior 	
Harpax. {HAR.} Is quidem edepol Harpax ego sum. {BAL.} Immo edepol esse vis. 	
purus putus hic sucophanta est. {HAR.} Ego tibi argentum dedi 	1200
et dudum, adveniens extemplo, sumbolum servo tuo, 	
eri imágine obsignatam epistulam, hic ante ostium. 	
{BAL.} Meo tu epistulam dedisti servo? quoi servo? {HAR.} Suro. 	
{BAL.} Non confidit sycophanta hic [nequam est] nugis: meditatus malest. 	
[edepol hominem verberonem Pseudolum, ut docte dolum 	1205
commentust: tantundem argenti quantum miles debuit 	
dedit huic atque hominem exornavit, mulierem qui abduceret.] 	
nam illam epistulam ipsus verus Harpax huc ad me attulit. 	
{HAR.} Harpax ego vocor, ego servos sum Macedonis militis; 	1209-1210
ego nec sycophantiose quicquam ago nec malefice, 	1211
neque istum Pseudolum mortalis qui sit novi neque scio. 	
{SIM.} Tu, nisi mirumst, leno, plane perdidisti mulierem. 	
{BAL.} Edepol ne istuc magis magisque metuo, quom verba audio. 	
mihi quoque edepol iamdudum ille Surus cor perfrigefacit, 	1215
sumbolum qui ab hoc accepit. mira sunt ni Pseudolust. 	
eho tu, qua facie fuit, dúdum quoi dedisti sumbolum? 	
{HAR.} Rufus quidam, ventriosus, crassis suris, subniger, 	
magno capite, acutis oculis, ore rubicundo, admodum 	
magnis pedibus. {BAL.} Perdidisti, postquam dixisti pedes. 	1220
Pseudolus fuit ipsus. actumst de me. iam morior, Simo. 	
{HAR.} Hercle te hau sinam emoriri, nisi mi argentum redditur, 	
viginti minae. {SIM.} Atque etiam mihi aliae viginti minae. 	
{BAL.} Auferen tu id praemium a me, quod promisi per iocum? 	
{SIM.} De improbis viris auferri praemium et praedam decet. 	1225
{BAL.} Saltem Pseudolum mihi dedas. {SIM.} Pseudolum ego dedam tibi? 	
quid deliquit? dixin, ab eo tibi ut caveres, centiens? 	
{BAL.} Perdidit me. {SIM.} At me viginti modicis multavit minis. 	
{BAL.} Quid nunc faciam? {HAR.} Si mi argentum dederis, te suspendito. 	
{BAL.} Di te perdant. sequere sis me ergo hac ad fórum, ut solvam. {HAR.} Sequor. 	1230
{SIM.} Quid ego? {BAL.} Peregrinos absolvam, cras agam cum civibus. 	
Pseudolus mihi centuriata hábuit capitis comitia, 	
qui illum ad mé hodie adlegavit, mulierem qui abduceret. 	
sequere tu. nunc ne expectetis, dum hac domum redeam via; 	
ita res gestast: angiporta haec certum est consectarier. 	1235
{HAR.} Si graderere tantum quantum loquere, iam esses ad forum.— 	
{BAL.} Certumst mi hunc emortualem facere ex natali die.— 	
	%IV.viii 	
{SIM.} Bene ego illum tetigi, bene autem servos inimicum suom. 	1238
nunc mihi certum est alio pacto Pseudolo insidias dare, 	
quam in aliis comoediis fit, ubi cum stimulis aut flagris 	1240
insidiantur: at ego iam intus promam viginti minas, 	
quas promisi si effecisset; obviam ei ultro deferam. 	
nimis illic mortalis doctus, nimis vorsutus, nimis malus; 	
superavit dolum Troianum átque Vlixem Pseudolus. 	
nunc ibo intro, argentum promam, Pseudolo insidias dabo.— 	1245
	%V.i 	
{PSEVDOLVS} Quid hóc? sicine hóc fit, pedés? statin án non? 	1246
an íd voltis, út me hinc iacéntem aliquis tóllat? 	
nam hércle si cécidero, véstrum erit flagítium. 	
pérgitin pérgere? ah, sérviendúm mihi 	
hodie ést; magnum hoc vitiúm vino est: 	1250
pedés captat prímum, luctátor dolósust. 	
profécto edepol égo nunc probe habeo madúlsam: 	
ita víctu excurato, íta magnis mundítiis <et> dis dígnis, 	
itaque ín loco festivó sumus festíve accepti. 	
quid opúst me multas agere ámbages? hoc 	1255
est hómini quam ob rem vítam amet, 	
hic ómnes voluptatés, in hoc omnés venustatés sunt: 	
deis próximum esse árbitror. 	
nam úbi amans complexúst amantem, úbi ad labra labélla adiungit, 	
úbi alter alterúm bilingui mánifesto inter sé prehendunt, 	1260
ubi mámmam mammicula ópprimit aut, si lúbet, corpora condúplicantur, 	
manu cándida cantharum dúlciferum propínat amicissíma amico: 	
ibi iám neque esse alium alii ódiosum 	
nec mólestum nec sermónibus morologís uti, 	
unguénta atque odóres, lemníscos, coróllas 	1265
darí dapsilés, non ením parce prómi 	
(victúm ceterum ne quís me roget): 	
hóc ego modo átque erus minor húnc diem súmpsimus prothyme, 	
póstquam opus meum ómne ut volui pérpetravi hóstibus fugatis. 	1269-1270
illós accubántis, potántis, amántis 	1271
cum scórtis relíqui, et meúm scortum ibídem, 	
suó cordi atque ánimo opsequéntes. sed póstquam 	1272a
exúrrexi, oránt med ut sáltem. 	1273
ad hunc me modum intuli illis satis facete, 	
nimis ex discipulina, quippe ego qui 	1274a
probe Ionica perdidici. sed palliolatim amictus 	1275
sic haec incessi ludibundus. 	1275a
plaudúnt <et> 'parúm' clamitánt mi, ut revértar. 	1276
óccepi dénuo, hóc modo: nólui 	
ídem; amicaé dabam mé meae, 	1277a
út me amarét: ubi círcumvortór, cado: 	1278
id fúit naenia lúdo. 	1278a
ítaque dum enitór, prox, iam paene ínquinavi pállium. 	1279
nímiae tum volúptati edepol 	1280
fúi ob casúm. datur cántharus: bibi. 	1280a
commúto ilicó pallium, íllud posívi; 	1281
inde húc exií, crapulám dum amovérem. 	
núnc ab ero ad erum méum maiorem vénio foedus cómmemoratum. 	
áperite, aperite, heús, Simoni mé adesse aliquis núntiate. 	
	%V.ii 	
{SIMO} Vóx viri péssumi me éxciet foras. 	1285
séd quid hoc? quó modo? quíd video ego? 	
{PS.} Cúm corona ébrium Pseúdolum tuom. 	
{SIM.} Líbere hercle hóc quidem. séd vide statum. 	
núm mea grátia pértimescít magis? 	
cógito, saéviter blanditerne ádloquar. 	1290
sed me hóc votat vim fácere nunc 	
quód fero, sí qua in hoc spés sitast mihi. 	
{PS.} Vír malus viro óptumo obviam it. 	
{SIM.} Dí te ament, Pseúdole. fú i in malám crucem. 	
{PS.} Cur égo adflictor? {SIM.} Quid tú, malum, in os igitúr mi ebrius inrúctas? 	1295
{PS.} Mólliter síc tene mé, cave né cadam: 	
non vídes me ut madide mádeam? 	
{SIM.} Quae ístaec audáciast, té sic intérdius 	
cúm corolla ébrium incédere? {PS.} Lubet. 	
{SIM.} Quíd, lubet? pérgin ructáre in os mihi? 	1300
{PS.} Suávis ructús mihi est. síc sine, Simo. 	
{SIM.} Credo équidem potesse té, scelus, 	
Mássici móntis ubérrumos quáttuor 	
frúctus ebíbere in hora úna. {PS.} Hiberna áddito. 	
{SIM.} Hau mále mones, sed díc tamen, 	1305
únde onustám celocem ágere te praédicem? 	
{PS.} Cúm tuo fílio pérpotaví modo. 	
séd, Simo, ut probe táctus Ballio est! 	
quaé tibi díxi, ut effécta reddidi! 	
{SIM.} Péssumu's homo. {PS.} Mulier haec facit. 	1310
cúm tuo fílio líbera accubat. 	
{SIM.} Ómnia, ut quícque egisti, órdine scio. 	
{PS.} Quíd ergo dubitas dáre mi argentum? {SIM.} Iús petis, fateór. tene. 	
{PS.} Át negabás daturum ésse te mihi. 	
onera húnc hominem atque me cónsequere hac. {SIM.} Egone ístum onerém? {PS.} Onerábis, scio. 	1315
{SIM.} Quid ego huíc homini faciám? satin ultro et argéntum aufert et me ínridet? 	
{PS.} Vae víctis. {SIM.} Vorte ergo úmerum. 	
{PS.} Em. {SIM.} Hóc ego numquam rátus sum 	
fore me, út tibi fierem súpplex. 	
heu heú heu. {PS.} Desine. {SIM.} Dóleo. {PS.} Ni doléres tu, ego dolérem. 	1320
{SIM.} Quid? hoc aúferen, Pseudole mi, aps tuo ero? {PS.} Lubentíssimo corde atque ánimo. 	
{SIM.} Non aúdes, quaeso, aliquám partem mihi grátiam facere hinc árgenti? 	
{PS.} Non: mé dices avidum ésse hominem nam hinc númquam eris nummo dívitior; 	
neque té mei tergi mísereret, si hoc nón hodie ecfecíssem. 	
{SIM.} Erit úbi te ulciscar, sí vivo. {PS.} Quid mínitare? habeo térgum. 	1325
{SIM.} Age sáne igitur. {PS.} Redi. {SIM.} Quíd redeam? {PS.} Redi módo: non eris decéptus. 	
{SIM.} Redeó. {PS.} Simul mecum <i> pótatum. {SIM.} Egone éam? {PS.} Fac quod te iúbeo: 	
si is, aút dimidium aut plús etiam faxo hínc feres. {SIM.} Eo, duc mé quo vis. 	
{PS.} Quid núnc? numquid íratus és aut mihi aút filió propter hás res, Simó? {SIM.} Nil profécto. {PS.} I hac. 	
{BAL.} Té sequor. quín vocas spéctatorés simul? 	1330
{PS.} Hércle me isti haú solent 	
vocáre, neque ergo ego ístos; 	
vérum si vóltis adplaúdere atque ádprobare 	
húnc gregem et fábulam, 	
in crástinum vos vocábo. 	1335

	@Titus Maccius Plautus	Rudens	verse
	%RVDENS 	
	%PROLOGVS 	
{ARCTVRVS} Qui gentes omnes mariaque et terras movet, 	1
eius sum civis civitate caelitum. 	
ita sum, ut videtis, splendens stella candida, 	
signum quod semper tempore exoritur suo 	
hic atque in caelo: nomen Arcturo est mihi. 	5
[noctu sum in caelo clarus atque inter deos, 	
inter mortalis ambuló interdius. 	
at alia signa de caelo ad terram accidunt.] 	
qui est imperator divom atque hominum Iuppiter, 	
is nos per gentis alium ália disparat, 	10
qui facta hominum, mores, pietatem et fidem 	
noscamus, ut quemque adiuvet opulentia. 	
qui falsas litis falsis testimoniis 	
petunt quique in iure abiurant pecuniam, 	
eorúm referimus nomina exscripta ad Iovem; 	15
cotidie ille scit quis hic quaerat malum: 	
qui hic litem apisci postulant peiurio 	
mali, res falsas qui impetrant apud iudicem, 	
iterum ille eam rem iudicatam iudicat; 	
maiore multa multat quam litem auferunt. 	20
bonos in aliis tabulis exscriptos habet. 	
atque hoc scelesti in animum inducunt suom, 	
Iovem sé placare posse donis, hostiis: 	
et operam et sumptum perdunt; id eo fit quia 	
nihil éi acceptumst a periuris supplici; 	25
facilius si qui pius est a dis supplicans, 	
quam qui scelestust, inveniet veniam sibi. 	
idcirco moneo vos ego haec, qui estis boni 	
quique aetatem agitis cum pietate et cum fide: 	
* * * 	29a
retinete porro, post factum ut laetemini. 	30
nunc, huc qua causa veni, argumentum eloquar. 	
primumdum huic esse nomen urbi Diphilus 	
Cyrenas voluit. illic habitat Daemones 	
in agro atque villa proxima propter mare, 	
senex, qui húc Athenis exul venit, hau malus; 	35
neque is adeo propter malitiam patria caret, 	
sed dum alios servat se impedivit interim, 	
rem bene paratam comitate perdidit. 	
huíc filiola virgo periit parvola. 	
eam dé praedone vir mercatur pessumus, 	40
is eam huc Cyrenas leno advexit virginem. 	
adulescens quidam civis huius Atticus 	
eam vídit ire e ludo fidicinio domum, 	
amare occepit: ad lenonem devenit, 	
minis triginta sibi puellam destinat 	45
datque arrabonem et iure iurando alligat. 	
is leno, ut se aequom est, flocci non fecit fidem 	
neque quod iuratus adulescenti dixerat. 	
eí erat hospes par sui, Siculus senex 	
scelestus, Agrigentinus, urbis proditor; 	50
is illius laudare infit formam virginis 	
et aliarum itidem quae eius erant mulierculae. 	
infit lenoni suadere, ut secum simul 	
eat in Siciliam: ibi esse homines voluptários 	
dicit, potesse íbi eum fieri divitem. 	55
[ibi esse quaestum maximum meretricibus.] 	
persuadet. navis clanculum conducitur, 	
quidquid erat noctu in navem comportat domo 	
leno; adulescenti qui puellam ab eo emerat 	
ait sése Veneri velle votum solvere 	60
(id hic est Veneris fanum) et eo ad prandium 	
vocavit adulescentem huc. ipse hinc ilico 	
conscendit navem, ávehit meretriculas. 	
adulescenti alii narrant ut res gesta sit, 	
lenonem abiisse. ad portum ádulescens venit: 	65
illorum navis longe in altum abscesserat. 	
ego quoniam video virginem asportarier, 	
tetuli éi auxilium et lenoni exitium simul: 	
increpui hibernum et fluctus movi maritimos. 	
nam Arcturus signum sum omniúm acerrimum: 	70
vehemens sum exoriens, cum occido vehementior. 	
nunc ambo in saxo, leno átque hospes, simul 	
sedent eiecti: navis confracta est eis. 	
illa autem virgo atque altera itidem ancillula 	
de navi timidae desuluerunt in scapham. 	75
nunc eas ab saxo fluctus ad terram ferunt 	
ad villam illius, exul ubi habitat senex, 	
cuius déturbavit ventus tectum et tegulas; 	
et servos illic est éius, qui egreditur foras. 	
adulescens huc iam adveniet, quem videbitis, 	80
qui illam mercatust de lenone virginem. 	
valete, ut hostes vestri diffidant sibi.— 	
	%I.i 	
{SCEPARNIO} Pro di immortales, tempestatem cuius modi 	83
Neptunus nobis nocte hac misit proxima. 	
detexit ventus villam—quid verbis opust? 	85
non ventus fuit, verum Álcumena Euripidi, 	
ita omnís de tecto deturbavit tegulas; 	
inlustrioris fecit fenestrasque indidit. 	
	%I.ii 	
{PLESIDIPPVS} Et vos a vestris abduxi negotiis 	89
neque id processit qua vos duxi gratia, 	90
neque quivi ad portum lenonem prehendere. 	
sed mea desidia spem deserere nolui: 	
eo vós, amici, detinui diutius. 	
nunc huc ad Veneris fanum venio visere, 	
ubi rem divinam se facturum dixerat. 	95
{SCEP.} Si sapiam, hoc quod me mactat concinnem lutum. 	
{PLES.} Prope me hic nescio quis loquitur. {DAEMONES} Heus, Sceparnio. 	
{SCEP.} Qui nominat me? {DAEM.} Qui pro te argentum dedit. 	
{SCEP.} Quasi me tuom esse servom dicas, Daemones. 	
{DAEM.} Luto usust multo, multam terram confode. 	100
villam integundam intellego totam mihi, 	
nam nunc perlucet ea quam cribrum crebrius. 	
{PLES.} Pater salveto, ámboque adeo. {DAEM.} Salvos sis. 	
{SCEP.} Sed utrum tu masne an femina es, qui illum patrem 	
voces? {PL.} Vir sum equidem. {SC.} Quaere vir porro patrem. 	105
{DAEM.} Filiolam ego unam hábui, eam unam perdidi. 	
virile sexus numquam ullum habui. {PLES.} At di dabunt. 	
{SCEP.} Tibi quidem hercle, quisquis es, magnum malum, 	
qui oratione [nos] hic occupatos occupes. 	
{PLES.} Isticine vos habitatis? {SCEP.} Quid tu id quaeritas? 	110
quon furatum mox venias, vestigas loca? 	
{PLES.} Peculiosum esse addecet servom et probum, 	
quem ero praesente † praetereat oratio 	
aut qui inclementer dicat homini libero. 	
{SCEP.} Et impudicum et impudentem hominem addecet 	115
molestum ultro advenire ad alienam domum, 	
cui debeatur nil. {DAEM.} Tace, Sceparnio. 	
quid opust, adulescens? {PLES.} Istic infortunium, 	
qui praefestinet, ubi erus adsit, praeloqui. 	
sed nisi molestumst, paucis percontarier 	120
volo ego ex te. {DAEM.} Dabitur opera, atque in negotio. 	
{SCEP.} Quin tu in paludem is exicasque harundinem, 	
qui pertegamus villam, dum sudumst? {DAEM.} Tace. 	
tu si quid opus est dice. {PLES.} Dic quod te rogo, 	
ecquem tu hic hominem crispum, incanum videris, 	125
malum, periurum, palpatorem—{DAEM.} Plurimos, 	
nam ego propter eius modi viros vivo miser. 	
{PLES.} Hic dico, in fanum Veneris qui mulierculas 	
duas sécum adduxit, quique adornaret sibi 	
ut rem divinam faciat, aut hodie aut heri. 	130
{DAEM.} Non hercle, adulescens, iam hos dies complusculos 	
quemquam istic vidi sacruficare, neque potest 	
clam me esse si qui sacruficat: semper petunt 	
aquam hinc aut ignem aut vascula aut cultrum aut veru 	
aut aulam extarem, aut aliquid—quid verbis opust? 	135
Veneri paravi vasa et puteum, non mihi. 	
nunc intervallum iam hos dies multos fuit. 	
{PLES.} Vt verba praehibes, me periisse praedicas. 	
{DAEM.} Mea quidem hercle causa salvos sis licet. 	
{SCEP.} Heus tu, qui fana ventris causa circumis, 	140
iubere meliust prandium ornari domi. 	
{DAEM.} Fortasse tu huc vocatus es ad prandium, 	
ille quí vocavit nullus venit? {PLES.} Admodum. 	
{SCEP.} Nullumst periclum te hinc ire inpransum domum: 	
Cererem te meliust quam Venerem sectarier: 	145
amori haec curat; tritico curat Ceres. 	
{PLES.} Deludificavit me illic homo indignis modis. 	
{DAEM.} Pro di immortales, quid illuc est, Sceparnio, 	
hominum secundum litus? {SCEP.} Vt mea est opinio, 	
propter viam illi sunt vocati ad prandium. 	150
{DAEM.} Qui? {SCEP.} Quia post cenam, credo, laverunt heri. 	
{DAEM.} Confracta navis in mari est illis. {SCEP.} Ita est. 	
at hercle nobis villa in terra et tegulae. {DAEM.} Hui, 	
homunculi quanti estis. eiecti ut natant. 	154-155
{PLES.} Vbi sunt i homines, obsecro? {DAEM.} Hac ad dexteram 	156
(viden?) secundum litus. {PLES.} Video. sequimini. 	
utinam is sit quém ego quaero, vir sacerrimus. 	
valete.—{SCEP.} Si non moneas, nosmet meminimus. 	
sed, o Palaemon, sancte Neptuni comes, 	160
qui Herculis socius esse diceris,† 	
quod facinus video. {DAEM.} Quid vides? {SCEP.} Mulierculas 	
video sedentis in scapha solas duas. 	
ut adflictantur miserae. euge euge, perbene, 	
ab saxo avortit fluctus ad litus scapham, 	165
nequé gubernator umquam potuit <rectius>. 	
non vidisse undas me maioris censeo. 	
salvae sunt, si illos fluctus devitaverint. 	
nunc, nunc periclumst. <unda> eiecit alteram. 	
at in vadost, iam facile enabit. eugepae, 	170
[viden alteram illam ut fluctus eiecit foras?] 	
surrexit, horsum se capessit. salva res. 	
desiluit haec autem altera in terram e scapha. 	
ut prae timore in genua in undas concidit. 	
salvast, evasit ex aqua. iam in litore est. 	175
sed dextrovorsum avorsa it in malam crucem. 	
hem, errabit illaec hodie. {DAEM.} Quid id refert tua? 	
{SCEP.} Si ad saxum quo capessit, ea deorsum cadit, 	
errationis fecerit compendium. 	179-180
{DAEM.} Si tu de illarum cenaturus vesperi es, 	181
illis curandum censeo, Sceparnio, 	
si apud me essurus, mihi darí operam volo. 	
{SCEP.} Bonum aequomque oras. {DAEM.} Sequere me hac ergo.—{SCEP.} Sequor.— 	
	%I.iii 	
{PALAESTRA} Nimio hóminum fortunaé minus miseraé memorantur, 	185
* * experiundo iis datur acerbum. 	
* * hoc deo cómplacitumst, me hoc órnatu ornatam ín incertas 	
regiónes timidam eiéctam. 	
hancíne ego ad rem natam <ésse me> miserám memorábo? 	
hancíne ego partem cápio ob píetatem praecípuam? 	190
nam hóc mi haud labórist, labórem hunc potíri, 	
si érga paréntem aut deós me impiávi; 	
sed íd si paráte curávi ut cavérem, 	
tum hóc mi indecóre, iníque, inmodéste 	
datis, dí; nam quid habebúnt sibi signi ímpii posthac, 	195
si ad húnc modum est innóxiis honór apud vos? 	
nam mé si sciam <ín vos> fecísse aut paréntis 	
sceléste, minus me míserer; 	197a
sed eríle scelus me sóllicitat, eiús me impietas mále habet. 	198
ís navem atque ómnia pérdidit ín mari: 	
haéc bonorum éius sunt réliquiae; étiam quae simul 	200
vécta mecum ín scaphast, éxcidit. égo nunc sola sum. 	
quaé mihi sí foret sálva saltém, labor 	
lénior ésset hic mi éius opera. 	
nunc quám spem aut opem aút consilí quid capéssam? 	
ita híc sola sólis locis compotita sum. 	205
hic sáxa sunt, hic máre sonat, 	
neque quísquam homo mihi obviám venit. 	206a
* * * 	
hóc quod indúta sum, summae opes óppido, 	207
néc cibo néc loco técta quo sím scio: 	
quaé mihist spés, qua me vívere velim? 	
néc loci gnára sum, néc vidi aut híc fui. 	210
sáltem aliquém velim quí mihi ex hís locis 	
aút viam aut sémitam mónstret, ita nunc 	
hác an illác eam, incérta sum cónsili; 	
néc prope usquam híc quidem cúltum agrum cónspicor. 	
álgor, errór, pavor, me ómnia tenent. 	215
haéc parentés mei haud scítis miseri, 	
me núnc miseram esse ita utí sum. 	216a
líbera ego prognáta fui máxume, nequíquam fui. 	217
nunc quí minus servio, quám si servá forem náta? 	
neque quícquam umquam illis prófuit qui mé sibi eduxérunt. 	
	%I.iv 	
{AMPELISCA} Quid míhi meliust, quid mágis in remst, quam a córpore vitam ut sécludam? 	220
ita mále vivo atque ita míhi multae in pectóre sunt curae exánimales. 	
ita rés se habent: vitae haú parco, perdidí spem qua me obléctabam. 	
omnía iam circumcúrsavi atque omníbus latebris perréptavi 	
quaerére conservam, vóce oculis auríbus ut pervestígarem. 	
neque eam úsquam invenio néque quo eam neque quá quaeram consúltumst, 	225
neque quém rogitem respónsorem quemquam ínterea convénio, 	
neque mágis solae terraé solae sunt quam haéc loca atque hae regiónes; 	
neque sí vivit, eam víva umquam quin ínveniam desístam. 	
{PAL.} Quóianam vox míhi prope hic sonat? 	
{AMP.} Pértimui, quis híc loquitur prope? 	230
{PAL.} Spés bona, obsecro, súbventa mihi, 	
éxime ex hóc miseram metu. 	
{AMP.} Cérto vox múliebris aúris tetigít meas. 	
{PAL.} Múlier est, múliebris vóx mi ad aurís venit. 	
num Ámpelisca óbsecro est? {AMP.} Tén, Palaestra, aúdio? 	235
{PAL.} Quín voco, ut me aúdiat, nómine illám suo? 	
Ámpelisca. {AMP.} Hém quis est? {PAL.} Ego, Palaestra * 	
{AMP.} Díc ubi es? {PAL.} Pól ego nunc ín malis plúrimis. 	
{AMP.} Sócia sum, néc minor párs meast quam tua. 	
séd videre éxpeto té. {PAL.} Mihi es aémula. 	240
{AMP.} Cónsequamúr gradu vócem. ubi es? {PAL.} Écce me. 	
áccede ad me átque adi cóntra. {AMP.} Fit sédulo. 	
{PAL.} Cédo manum. {AMP.} Áccipe. {PAL.} Díc, vivisne? óbsecro. 	
{AMP.} Tú facis mé quidem ut vívere núnc velim, 	
quóm mihi té licet tángere. ut víx mihi 	245
crédo ego hoc, té tenere. óbsecro, ampléctere, 	
spés mea. ut me ómnium iám laborúm levas. 	
{PAL.} Óccupas praéloqui quaé mea orátiost. 	
núnc abire hínc decet nós. {AMP.} Quo, amabo, íbimus? 	
{PAL.} Lítus hoc pérsequamúr. {AMP.} Sequor quó lubet. 	250
sícine hic cum úvida véste grassábimur? 	
{PAL.} Hóc quod est, íd necessárium est pérpeti. 	
séd quid hoc, óbsecro, est? Am. Quid? Pa. Víden, amabo, 	
fanum [videsne] hóc? {AMP.} Vbi est? {PAL.} Ad déxteram. 	
{AMP.} Videó decorum dís locum vidérier. 	255
{PAL.} Haud lónge abesse opórtet homines hínc, ita hic lepidúst locus. 	
<quísquis> est deus, véneror ut nos éx hac aerumna éximat, 	
míseras inopis aérumnosas út aliquo auxilio ádiuvet. 	
	%I.v 	
{PTOLEMOCRATIA} Qui súnt qui a patróna precés mea expetéssunt? 	259
nam vóx me precántum huc forás excitávit. 	260
bonam átque obsequéntem deam átque haud gravátam 	
patrónam exsequontur benígnamque múltum. 	
{PAL.} Iubémus te sálvere, máter. {PTOL.} Salvéte, 	
puéllae. sed únde 	
vos íre [cum uvida veste] dicam, óbsecro, tam maéstiter vestítas? 	265
{PAL.} Ílico hinc ímus, haud lóngule ex hóc loco; 	
vérum longe hínc abest únde advectae húc sumus. 	
{PTOL.} Némpe equo lígneo pér vias caérulas 	
éstis vectae? {PAL.} Ádmodum. {PTOL.} Ergo aéquius vós erat 	
cándidatás venire hóstiatásque. ad hoc 	270
fánum ad istúnc modum nón venirí solet. 	
{PAL.} Quaéne eiectae é mari símus ambae, óbsecro, 	
únde nos hóstias agere voluisti huc? 	
núnc tibi ampléctimur génua egentés opum, 	
quae ín locis nésciis néscia spé sumus, 	275
út tuo récipias técto servésque nos 	
míseriarúmque te ambárum uti mísereat, 	
quibús nec locúst ullus néc spes parata, 	
neque hóc ampliús, [quam] quod vidés, nobis quícquamst. 	
{PTOL.} Manús mihi date, éxurgite á genibus ámbae. 	280
miséricordiór nulla me ést feminárum. 	
sed haéc pauperés res sunt inopesque, puellae: 	
egomét <meam> vix vitám colo; Venerí cibo meo sérvio. 	
{AMP.} Venerís fanum, obsecro, hóc est? 	
{PTOL.} Fateór. ego huius fáni sacérdos clueo. 	285
verúm, quidquid ést, comitér fiet á me, 	
quo núnc copia valebit. 	
ite hác mecum. {PAL.} Amíce benígneque honórem, 	
matér, nostrum habés.—{PTOL.} Oportet.— 	
	%II.i 	
{PISCATORES} Omníbus modis qui paúperes sunt hómines miseri vívont, 	290
praesertim quibus nec quaestus est, nec didicere artem ullam: 	
necessitate quidquid est domi id sat est habendum. 	
nos iam de ornatu propemodum ut locupletes simus scitis: 	
hisce hami atque haec harundines sunt nobis quaestu et cultu. 	
* * ex urbe ad mare huc prodimus pabulatum: 	295
pro exercitu gymnastico et palaestrico hoc habemus; 	
echinos, lopadas, ostreas, balanos captamus, conchas, 	
marinam urticam, musculos, plagusias striatas; 	
post id piscatum hamatilem et saxatilem aggredimur. 	
cibum captamus e mari: si eventus non evenit 	300
neque quicquam captumst piscium, salsi lautique pure 	
domum redimus clanculum, dormimus incenati. 	
atque ut nunc valide fluctuat mare, nulla nobis spes est: 	
nisi quid conclarum capsimus, incenati sumus profecto. 	
nunc Venerem hanc veneremur bonam, ut nos lepide adiuerit hodie. 	305
	%II.ii 	
{TRACHALIO} Animum adversavi sedulo, ne erum usquam praeterirem; 	306
nam cum modo exibat foras, ad portum se aibat ire, 	
me huc obviam iussit sibi venire ad Veneris fanum. 	
sed quos perconter commode eccos video astare. adibo. 	
salvete, fures maritimi, conchitae atque hamiotae, 	310
famelica hominum natio. quid agitis? ut peritis? 	
{PISC.} Vt piscatorem aequomst, fame sitique [speque] * 	
{TRACH.} * * ecquem adulescentem 	
huc, dum hic astatis, strenua facie rubicundum fortem, 	
qui tres secum homines duceret chlamydatos cum machaeris, 	315
vidistis <vos> venire * ? * 	315a
{PISC.} Nullum istac facie ut praedicas venisse huc scimus. {TRACH.} Ecquem 	316
recalvom ac silanum senem, statutum, ventriosum, 	
tortis superciliis, contracta fronte, fraudulentum, 	
deorum ódium atque hominum, málum, mali viti probrique plenum, 	
qui duceret mulierculas duas sécum satis venustas? 	320
{PISC.} Cum istius modi virtutibus operisque natus qui sit, 	
eum quídem ad carnificem est aequius quam ad Venerem commeare. 	
{TRACH.} At si vidistis, dicite. {PISC.} Huc profecto nullus venit. 	
vale.—{TRACH.} Valete. credidi: factum est quod suspicabar, 	
data verba ero sunt, leno abit scelestus exulatum, 	325
in navem ascendit, mulieres avexit: hariolus sum. 	
is huc erum etiam ad prandium vocavit, sceleris semen. 	
nunc quid mihi meliust, quam ilico hic opperiar erum dum veniat? 	
eadém, sacerdos Veneria haec sí quid amplius scit, 	
si videro, exquisivero: faciet me certiorem. 	330
	%II.iii 	
{AMPELISCA} Intellego: hanc quae proxuma est víllam Veneris fano 	331
pulsare iussisti atque aquam rogare. {TRACH.} Cuia ad auris 	
vox mi advolavit? {AMP.} Obsecro, quis hic loquitur? quém ego video? 	
{TR.} Estne Ampelisca haec quae foras e fano egreditur? Am. Estne hic 	
Trachalio, quem conspicor, calator Plesidippi? 	335
{TRACH.} East. {AMP.} Is est. Trachalio, salve. {TRACH.} Salve, Ampelisca. 	
quid agis tu? {AMP.} Aétatem haud malam male. {TRACH.} Melius ominare. 	
Amph. Verum omnes sapientes decet conferre et fabulari. 	
sed Plesidippus tuos erus ubi, amabo, est? {TRACH.} Heia vero, 	
quasi non sit intus. {AMP.} Neque pol est neque huc quidem ullus venit. 	340
{TR.} Non venit? {AMP.} Vera praedicas. {TR.} Non est meum, Ampelisca. 	
sed quam mox coctum est prandium? {AMP.} Quod prandium, obsecro te? 	
{TRACH.} Nempe rém divinam facitis hic. {AMP.} Quid somnias, amabo? 	
{TRACH.} Certe huc Labrax ad prandium vocavit Plesidippum 	
erúm meum erus vestér. {AMP.} Pol haud miranda facta dicis: 	345
si deos decepit et homines, lenonum more fecit. 	
{TRACH.} Non rem divinam facitis hic vos neque erus? {AMP.} Hariolare. 	
{TRACH.} Quid tu agis hic igitur? {AMP.} Ex malis multis metuque summo 	
capitalique ex periculo orbas auxilique opumque huc 	
recepit ad se Veneria haec sacerdos me et Palaestram. 	350
{TRACH.} An hic Palaestrast, obsecro, erí mei amica? {AMP.} Certo. 	
{TRACH.} Inest lepos in nuntio tuo mágnus, mea Ampelisca. 	
sed istúc periclum perlubet quod fuerit vobis scire. 	
{AMP.} Confracta est, mi Trachalio, hac nocte navis nobis. 	
{TRACH.} Quid navis? quae istaec fabulast? {AMP.} Non audivisti, amabo, 	355
quo pacto leno clanculum nos hinc auferre voluit 	
in Siciliam et quidquid domi fuit in navem imposivit? 	
ea nunc perierunt omnia. {TRACH.} Oh, Neptune lepide, salve, 	
nec te aleator nullus est sapientior; profecto 	
nimis lépide iecisti bolum: periurum perdidisti. 	360
sed nunc ubi est leno Labrax? {AMP.} Periit potando, opinor. 	
Neptunus magnis poculis hac nocte eum invitavit. 	
{TRACH.} Credo hercle anancaeo datum quod biberet. ut ego amo te, 	
mea Ampelisca, ut dulcis es, ut mulsa dicta dicis. 	
sed tu et Palaestra quomodo salvae estis? {AMP.} Scibis faxo. 	365
<de> navi timidae ambae in scapham insiluimus, quia videmus 	
ad saxa navem ferrier; properans exsolvi restim, 	
dum illi timent; nos cum scapha tempestas dextrovorsum 	
differt ab illis. itaque nos ventisque fluctibusque 	
iactatae exemplis plurimis miserae perpetuam noctem; 	370
vix hodie ad litus pertulit nos ventus exanimatas. 	
{TRACH.} Novi, Neptunus ita solet, quamvis fastidiosus 	
aedilis est: si quae improbae sunt merces, iactat omnis. 	
{AMP.} Vae capiti atque aetati tuae. {TRACH.} Tuo, mea Ampelisca. 	374-375
scivi lenonem facere hóc, quod fecit, saepe dixi; 	376
capillum promittam optimumst occipiamque hariolari. 	
{AMP.} Cavistis ergo tu atque erus ne abiret, cum scibatis. 	
{TRACH.} Quid faceret? {AMP.} Sí amabat, rogas, quid faceret? adservaret 	
dies nóctesque, in custodia esset semper. verum ecastor 	380
ut multi fecit ita probe curavit Plesidippus. 	
{TRACH.} Cur tu istuc dicis? {AMP.} Res palam est. {TRACH.} Scin tu? etiam qui it lavatum 	
in balineas, cum ibi sedulo sua vestimenta servat, 	
tamen surripiuntur, quippe qui quem illorum observet falsust; 	
fur facile qui observat videt: custos qui fur sit nescit. 	385
sed duce me ad illam ubi est. {AMP.} I sane in Veneris fanum huc intro, 	
sedentem flentemque opprimes. {TRACH.} Vt iam istuc mihi molestumst. 	
sed quid flet? {AMP.} Ego dicam tibi: hoc sése excruciat animi, 	
quia leno ademit cistulam ei, quam habebat ubique habebat 	
qui suos parentis noscere possét: eam veretur 	390
ne perierit. {TRACH.} Vbinam ea fuit cistellula? {AMP.} Ibidem in navi. 	
conclusit ipse in vidulum, ne copia esset eius, 	
qui suos parentes nosceret. {TRACH.} O facinus impudicum, 	
quam liberam esse oporteat servire postulare. 	
{AMP.} Nunc eam cum navi scilicet abiisse pessum in altum. 	395
et aurum et argentum fuit lenonis omne ibidem. 	
{T.} Credo aliquem immersisse atque eum excepisse. {A.} Id misera maestast, 	
sibi eorum evenisse inopiam. {TRACH.} Iam istoc magis usus factost, 	
ut eam intro consolerque eam, ne sic se excruciet animi; 	
nam multa praeter spem scio multis bona evenisse. 	400
{AMP.} At ego étiam, qui speraverint spem decepisse multos. 	
{TRACH.} Ergo animus aequos optimum est aerumnae condimentum. 	
ego eo intro, nisi quid vis.—{AMP.} Eas. ego quod mihi imperavit 	
sacerdos, id faciam atque aquam hinc de proximo rogabo; 	
nam extemplo, si verbis suis peterem, daturos dixit. 	405
neque digniorem censeo vidisse anum me quemquam, 	
cui deos atque homines censeam bene facere magis decere. 	
ut lepide, ut liberaliter, ut honeste atque haud gravate 	
timidas egentes uvidas eiectas exanimatas 	
accepit ad sese, haud secus quam si ex se simus natae; 	410
ut eapse <sic> succincta aquam calefactat, ut lavemus. 	
nunc ne morae illi sim, petam hinc aquam, unde mi imperavit. 	
heus ecquis in víllast? ecquis hoc recludit? ecquis prodit? 	
	%II.iv 	
{SCEPARNIO} Quís est qui nostris tám proterve fóribus facit iniúriam? 	414
{AMP.} Égo sum. {SCEP.} Hem, quid hoc boni est? eu edepol specie lepida mulierem. 	415
{AMP.} Salve, adulescens. {SCEP.} Et tu multum salveto, adulescentula. 	
{AMP.} Ad vos venio. {SCEP.} Accipiam hospitio, si mox venies * 	
item ut adfectam; nam nunc nihil est qui te manem * 	
sed quid ais, meá lepida, hilara? {AMP.} Aha, nimium familiariter 	
me attrectas. {SCEP.} Pro di immortales, Veneris effigia haec quidem est. 	420
ut in ocellis hilaritudo est, heia, corpus cuius modi, 	
subvolturium—illud quidem, subaquilum volui dicere. 	
vel papillae cuius modi, tum quae indoles in saviost. 	
{AMP.} Non ego sum pollucta pago. potin ut me abstineas manum? 	
{SCEP.} Non licet saltem sic placide bellam belle tangere? 	425
{AMP.} Otium ubi erit, tum tibi operam ludo et deliciae dabo; 	
nunc quam ob rem huc sum missa, amabo, vel tu mi aias vel neges. 	
{SCEP.} Quid nunc vis? {AMP.} Sapienti ornatus quid velim indicium facit. 	
{SCEP.} Meus quoque hic sapienti ornatus quid velim indicium facit. 	
{AMP.} Haec sacerdos Veneris hinc me petere aquam iussit a vobis. † 	430
{SCEP.} At ego basilicus sum: quem nisi oras, guttam non feres. 	
nostro illum puteum periclo et ferramentis fodimus. 	
nisi multis blanditiis a me gutta non ferri potest. 	
{AMP.} Cur tu aquam gravare, amabo, quam hostis hosti commodat? 	
{SCEP.} Cur tu operam gravare mihi quam civis civi commodat? 	435
{AMP.} Immo etiam tibi, mea voluptas, quae voles faciam omnia. 	
{SCEP.} Eugepae, salvos sum, haec iam me suam voluptatem vocat. 	
dabitur tibi aqua, ne nequiquam mé ames. cedo mi urnam. {AMP.} Cape. 	
propera, amabo, efferre. {SCEP.} Manta, iam hic ero, voluptas mea.— 	
{AMP.} Quid sacerdoti me dicam hic demoratam tam diu? 	440
ut etiam nunc misera timeo, ubi oculis intueor mare. 	
sed quid ego misera video procul in litore? 	442-450
meum erum lenonem Siciliensemque hospitem, 	451
quos periisse ambos misera censebam in mari. 	
iam illud mali plus nobis vivit quam ratae. 	
sed quid ego cesso fugere in fanum ac dicere haec 	
Palaestrae, in aram ut confugiamus prius quam huc† 	455
scelestus leno veniat nosque hic opprimat? 	
confugiam huc, ita res suppetit subit * 	
	%II.v 	
{SCEPARNIO} Pro di immortales, in aqua numquam credidi 	458
voluptátem inesse tantam. ut hanc traxi lubens. 	
nimio minus altus puteus visust quam prius. 	460
ut sine labore hanc extraxi, praefiscine. 	
satin néquam sum, ut pote qui hodie amare inceperim? 	
em tibi aquam, mea tu belliata. em sic volo 	
te ferre honeste, ut ego fero, ut placeas mihi. 	
sed ubi tu es, delicata? cape aquam hanc sis. ubi es? 	465
amat hercle me, ut ego opinor. delituit mala. 	
ubi tu es? etiamne hanc urnam acceptura es? ubi es? 	
commodule ludis. tandem vero serio, 	
etiam acceptura es urnam hanc? ubi tu es gentium? 	
nusquam hercle equidem illam video. ludos me facit. 	470
adponam hercle urnam iám ego hanc in media via. 	
sed autem, quid si hanc hinc abstulerit quispiam, 	
sacram urnam Veneris? mi exhibeat negotium. 	
metuo hercle ne illa mulier mi insidias locet, 	
ut comprehendar cum sacra urna Veneria. 	475
nempe optimo <me> iure in vinclis enicet 	
magistrátus si quis me hanc habere viderit. 	
nam haec litteratast, eapse cantat cuia sit. 	
iam hercle evocabo hinc hanc sacerdotem foras, 	
ut hanc accipiat urnam. accedam huc ad fores. 	480
heus exi, Ptolemocratia, cape hanc urnam tibi: 	
muliercula hanc nescio quae huc ad me detulit. 	
intro ferundast. repperi negotium, 	
siquidem hís mihi ultro ádgerunda etiam est aqua.— 	
	%II.vi 	
{LABRAX} Qui homo sese miserum et mendicum volet,† 	485
Neptuno credat sese atque aetatem suam: 	
nam si quis cúm eo quid rei commiscuit, 	
ad hoc exemplum amittit ornatum domum. 	
edepol, Libertas, lepida es, quae numquam pedem 	
voluisti in navem cum Hercule una imponere. 	490
sed ubi ille meus est hospes, qui me perdidit? 	
atque eccum incedit. {CHARMIDES} Quo malum properas, Labrax? 	
nam equidem te nequeo consequi tam strenue. 	
{LABR.} Vtinam te prius quam óculis vidissem meis, 	
malo cruciatu in Sicilia perbiteres, 	495
quem propter hoc mihi optigit misero mali. 	
{CHARM.} Vtinam, quom in aedis me ad te adduxisti <tuas>, 	
in carcere illo potius cubuissem die. 	
deosque ímmortales quaeso, dum vivas uti 	
omnes tui símiles hospites habeas tibi. 	500
{LABR.} Malam fortunam in aedis te adduxi meas. 	
quid mihi scelesto tibi erat auscultatio, 	
quidve hinc abitio quidve in navem inscensio? 	
ubi perdidi etiam plus boni quam mihi fuit. 	
{CHARM.} Pol minime miror, navis si fractast tibi, 	505
scelus te ét sceleste parta quae vexit bona. 	
{LABR.} Pessum dedisti me blandimentis tuis. 	
{CHARM.} Scelestiorem cenam cenavi tuam, 	
quam quae Thyestae quondam aut posita est Tereo. 	
{LABR.} Perii, animo male fit. contine quaeso caput. 	510
{CHARM.} Pulmoneum edepol nimis velim vomitum vomas. 	
{LABR.} Eheu, Palaestra atque Ampelisca, ubi estis nunc? 	
{CHARM.} Piscibus in alto, credo, praebent pabulum. 	
{LABR.} Mendicitatem mi optulisti opera tua, 	
dum tuis ausculto magnidicis mendaciis. 	515
{CHARM.} Bonam est quod habeas gratiam merito mihi, 	
qui te ex insulso salsum feci opera mea. 	
{LABR.} Quin tu hinc is a me in maxumam malam crucem? 	
{CHARM.} Eas. easque res agebam commodum. 	
{LABR.} Eheu, quis vivit me mortalis miserior? 	520
{CHARM.} Ego multo tanto miserior quam tu, Labrax. 	
{LABR.} Qui? {CH.} Quia ego indignus sum, tu dignus qui sies. 	
{LABR.} O scirpe, scirpe, laudo fortunas tuas, 	
qui semper servas gloriam aritudinis. 	
{CHARM.} Equidem me ad velitationem exerceo, 	525
nam omnia corusca prae temore fabulor. 	
{LABR.} Edepol, Neptune, es balineator frigidus: 	
cum vestimentis postquam aps té abii, algeo. 	
{CHARM.} Ne thermipolium quidem ullum ínstruit, 	
ita salsam praehibet potionem et frigidam. 	530
{LABR.} Vt fortunati sunt fabri ferrarii, 	
qui apud carbones adsident: semper calent. 	
{CHARM.} Vtinam fortuna nunc anetina úterer, 	
ut quom exiissem éx aqua, arerem tamen. 	
{LABR.} Quid si aliquo ad ludos me pro manduco locem? 	535
{CHARM.} Quapropter? {LABR.} Quia pol clare crepito dentibus. 	
{CHARM.} Iure optumo me élavisse árbitror. 	
{L.} Qui? {CH.} Qui <un>a auderem tecum in navem ascendere, 	
qui a fundamento mi usque movisti mare. 	
{LABR.} Tibi auscultavi, tu promittebas mihi 	540
illi esse quaestum maximum meretricibus, 	
ibi me conruere posse aiebas ditias. 	
{CHARM.} Iam postulabas te, impurata belua, 	
totam Siciliam devoraturum insulam? 	
{LABR.} Quaenam ballaena meum voravit vidulum, 	545
aurum atque argentum ubi omne compactum fuit? 	
{CHARM.} Eadem illa, credo, quae meum marsuppium, 	
quod plenum argenti fuit in sacciperio. 	
{LABR.} Eheu, redactus sum usque ad unam hanc tuniculam 	
et ad hoc misellum pallium. perii oppido. 	550
{CHARM.} Vel consociare mihi quidem tecum licet: 	
aequas habemus partes. {LABR.} Saltem si mihi 	
mulierculae essent salvae, spes aliquae forent. 	
nunc si me adulescens Plesidippus viderit, 	
quo ab arrabonem pro Palaestra acceperam, 	555
iam is exhibebit hic mihi negotium. 	
{CHARM.} Quid, stulte, ploras? tibi quidem edepol copiast, 	
dum lingua vivet, qui rem solvas omnibus. 	
	%II.vii 	
{SCEPARNIO} Quíd illuc, opsecro, negotist quod duae mulierculae 	559
hic in fano Veneris signum flentes amplexae tenent, 	560
nescio quém metuentes miserae? nocte hac aiunt proxuma 	
se iactatas, atque eiectas hodie esse aiunt e mari. 	
{LABR.} Opsecro hercle, adulescens, ubi istaec sunt quas memoras mulieres? 	
{SCEP.} Hic in fano Veneris. {LABR.} Quot sunt? {SCEP.} Totidem quot ego et tu sumus. 	
{LABR.} Nempe meae? {SCEP.} Nempe néscio istuc. {LABR.} Qua sunt facie? {SCEP.} Scitula. 	565
vel ego amare utramvis possum, si probe adpotus siem. 	
{LABR.} Nempe puellae? {SCEP.} Nempe moléstus es. i vise, si lubet. 	
{LABR.} Meas oportet intus esse hic mulieres, mi Charmides. 	
{CHARM.} Iuppiter te perdat, et si sunt, et si non sunt tamen. 	
{LABR.} Intro rumpam iam huc in Veneris fanum.—{CHARM.} In barathrum mavelim. 	570
opsecro, hospes, da mihi aliquid ubi condormiscam loci. 	
{SCEP.} Istic ubi vis condormisce; nemo prohibet, publicum est. 	
{CHARM.} At vides me ornatus ut sim vestimentis uvidis: 	
recipe me in tectum, da mihi vestimenti aliquid aridi, 	
dum arescunt mea; ín aliquo tibi gratiam referam loco. 	575
{SCEP.} Tegillum eccillud, mihi unum id aret; id si vis, dabo: 	
eodem amictus, eodem tectus esse soleo, si pluit. 	
tu istaec mihi dato: exarescent faxo. {CHARM.} Eho an te paenitet, 	
in mari quod elavi, ni híc in terra iterum eluam? 	
{SCEP.} Eluas tu an exunguare, ciccum non interduim. 	580
tibi ego numquam quicquam credam, nisi si accepto pignore. 	
tu vel suda vel peri algu, vel tu aegrota vel vale. 	
barbarum hospitem mi in aedis nil moror. sat litiumst.— 	
{CHARM.} Iamne abis? venalis illic ductitavit, quisquis est; 	
non est misericors. sed quid ego hic asto infelix uvidus? 	585
quin abeo huc in Veneris fanum, ut edormiscam hanc crapulam, 	
quam potavi praeter animi quam libuit sententiam? 	
quasi vinis Graecis Neptunus nobis suffudit mare, 	
itaque alvom prodi speravit nobis salsis poculis; 	
quid opust verbis? si invitare nos paulisper pergeret, 	590
ibidem obdormissemus: nunc vix vivos amisit domum. 	
nunc lenonem quid agat intus visam, convivam meum.— 	
	%III.i 	
{DAEMONES} Miris modis di ludos faciunt hominibus: 	593
[mirisque exemplis somnia in somnis danunt] 	
ne dormientis quidem sinunt quiescere. 	595
velut ego hac nocte quae praecessit proxima 	
mirum atque inscitum somniavi somnium. 	
ad hirundininum nidum visa est simia 	
ascensionem ut faceret admolirier 	
* * * 	599a
neque eas eripere quibat inde. postibi 	600
videtur ad me simia adgredirier, 	
rogare scalas ut darem utendas sibi. 	
ego ad hoc exemplum simiae respondeo, 	
* * * 	603a
natas ex Philomela † atque ex Progne esse hirundines. 	604
ago cum ílla, ne quid noceat meis popularibus. 	605
atque illa ánimo iam fieri ferocior; 	
videtur ultro mihi malum minitarier. 	
in ius vocat med. ibi ego nescio quo modo 	
iratus videor mediam arripere simiam; 	
concludo in vincla bestiam nequissimam. 	610
nunc quam ad rem dicam hoc attinere somnium, 	
numquam hodie quivi ad coniecturam evadere. 	
sed quid hic in Veneris fano meae viciniae 	
clamoris oritur? animus mirat<ur meus.> 	
	%III.ii 	
{TRACHALIO} Pró Cyrenenses populares, vostram ego imploro fidem, 	615
agricolae, accolae propinqui qui estis his regionibus, 	
ferte opem inopiae atque exemplum pessumum pessum date. 	
vindicate, ne impiorum potior sit pollentia 	
quam innocentum, qui se scelere fieri nolunt nobiles. 	
statuite exemplum impudenti, date pudori praemium, 	620
facite hic lege potius liceat quam vi victo vivere. 	
currite huc in Veneris fanum, vostram iterum imploro fidem, 	
qui prope hic adestis quique auditis clamorem meum, 	
ferte suppetias qui Veneri Veneriaeque antistitae 	
more antiquo in custodelam suom commiserunt caput, 	625
praetorquete iniuriae prius cóllum quam ad vos pervenat. 	
{DA.} Quid istuc est negoti? {TR.} Per ego haec genua te optestor, senex, 	
quisquis es—{DAEM.} Quin tu ergo omitte genua et quid sit mi expedi 	
<quod tu>multues. {TRACH.} Teque oro et quaeso, si speras tibi 	
hoc anno multum futurum sirpe et laserpicium 	630
eamque eventuram exagogam Capuam salvam et sospitem, 	
atque ab lippitudine usque siccitas ut sit tibi, 	
[{DAEM.} Sanun es? {TRACH.} Seu tibi confidis fore multam magudarim] 	
ut te ne pigeat dare operam mihi quod te orabo, senex. 	
{DAEM.} At ego te per crura et talos tergumque obtestor tuom, 	635
ut, tibi ulmeam ni deesse speres virgidemiam 	
et tibi eventuram hoc anno úberem messem mali, 	
ut mi istuc dicas negoti quid sit, quod tumultues. 	
{TRACH.} Qui lubet maledicere? equidem tibi bona optavi omnia. 	
{DAEM.} Bene equidem tibi dico, qui te digna ut eveniant precor. 	640
{TR.} Obsecro, hoc praevortere ergo. {DA.} Quid negotist? {TR.} Mulieres 	
duae innocentes intus hic sunt, tui indigentes auxili, 	
quibus advorsum ius legesque ínsignite iniuria hic 	
facta est fitque in Veneris fano; tum sacerdos Veneria 	
indigne adflictatur. {DAEM.} Quis homo est tanta confidentia, 	645
qui sacerdotem violare aúdet? sed eae mulieres 	
quae sunt? aut quid is iniqui fit? {TRACH.} Si das operam, eloquar. 	
Veneris signum sunt amplexae. nunc <homo audacissimus> 	
eas deripere volt. eas ámbas esse oportet <liberas>. 	
{DAEM.} Quis istic est qui deos tam parvi pendit? <paucis expedi>. 	650
{TRACH.} Fraudis sceleris parricidi periuri plenis<simus>, 	
legirupa impudens impurus inverecundissimus, 	
uno verbo absolvam, lenost: quid illum porro praedicem? 	
{DAEM.} Edepol infortunio hominem praedicas donabilem. 	
{TRACH.} Qui sacerdoti scelestus faucis interpresserit. 	655
{DAEM.} At malo cum magno suo fecít hercle. ite istinc foras, 	
Turbalio, Sparax. ubi estis? {TRACH.} I obsecro intro, subveni 	
illis. {DAEM.} Iterum haud imperabo. sequimini hac. {TRACH.} Age nunciam, 	
iube oculos elidere, itidem ut sepiis faciunt coqui. 	
{DAEM.} Proripite hominem pedibus huc itidem quasi occisam suem.— 	660
{TRACH.} Audio tumultum. opinor, leno pugnis pectitur. 	
nimis velim improbissimo homini malas edentaverint. 	
sed eccas ipsae huc egrediuntur timidae e fano mulieres. 	
	%III.iii 	
{PALAESTRA} Núnc id est cum ómnium cópiarum átque opum, 	664
aúxili, praésidi víduitas nós tenet. 	665
<núlla nunc> spéculast quaé salutem áfferat, 	
<néc quam in> partem íngredi pérsequamur 	
<scímus: tanto> ín metu núnc sumus ambae, 	
<tánta> importúnitas tántaque iniúria 	
<fácta in> nos ést modo hic íntus ab nóstro ero, 	670
quí scelestús sacerdótem anum praécipes 	
réppulit própulit pérquam indignís modis 	
nósque ab signo íntimo ví deripuít sua. 	
séd nunc sese út ferunt rés fortunaéque nostrae, 	
pár moriri ést. neque est mélius morte ín malis, 	675
rébus miserís. {TRACH.} Quid est? quae íllaec orátiost? 	
césso ego has cónsolari? heús, Palaestra, {PAL.} Quí vocat? 	
{TRACH.} Ámpelisca. {AMPELISCA} Óbsecro, quis est qui vocat? 	
{PAL.} Quís is est qui nóminat? {TRACH.} Sí respexís, scies. 	
{PAL.} Ó salutís meae spés. {TRACH.} Tace ac bóno animo es. 	680
mé vide. {PAL.} Sí modo id líceat, vis ne ópprimat, 	680a
quaé vis vim mi áfferam ipsa ádigit. {TR.} Ah, désine, nímis inepta es. 	681
{PAL.} Desíste dictis núnciam miserám me consolári; 	
nisi quid re praesidium apparas, Trachalio, acta haec res est. 	
{AMP.} Certumst moriri quam hunc pati <saevire> lenonem in me. 	
sed muliebri animo sum tamen: miserae <quom venit> in mentem 	685
mihi mortis, metus membra occupat. edepol * hunc acerbum. 	
{T.} Bonum animum habete. {P.} Nam, obsecro, unde <áni>mus mi invenitur? 	
{TRACH.} Ne, inquam, timete; adsidite hic in ara. {AMP.} Quid istaec ara 	
prodesse nobis <plus> potest quam signum in fano hic intus 	
Veneris, quod amplexae modo, unde abreptae per vim miserae? 	690
{TRACH.} Sedete hic modo, ego hinc vós tamen tutabor. aram habete hanc 	
vobis pro castris, moenia hinc égo vos defensabo; 	
praesidio Veneris malitiae lenonis contra incedam. 	
{PAL.} Tibi auscultamus et, Venús alma, ambae te obsecramus, 	
aram amplexantes hanc tuam lacrumantes, genibus nixae, 	695
in custodelam nos tuam ut recipias et tutere; 	
illos scelestos, qui tuom fecerunt fanum parvi, 	
fac ut ulciscare nosque ut hanc tua páce aram obsidere 	
patiare: elautae ambae sumus opera Neptuni noctu, 	
ne <invisas> habeas neve idcirco nobis vitio vortas, 	700
si quippiamst, minus quód bene esse lautum tu arbitrare. 	
{TRACH.} Venus, aequom has petere intellego: decet abs te id impetrari; 	
ignoscere his te convenit: metus has id ut fáciant subigit. 	
te ex concha natam esse autumant, cave tu hárum conchas spernas. 	
sed optume eccum exit senex, patronus mihique et vobis. 	705
	%III.iv 	
{DAEMONES} Éxi e fano, natum quantum est hominum sacrilegissime. 	706
vos in aram abite sessum. sed ubi sunt? {TRACH.} Huc respice. 	
{DAEM.} Optume, istuc volueramus. iube modo accedat prope. 	
tun legirupionem hic nobis cum dis facere postulas? 	
pugnum in os impinge. {LABR.} Iniqua haec patior cum pretio tuo. 	710
{DAEM.} At etiam minitatur audax? {LABR.} Ius meum ereptum est mihi, 	
meas mihi ancillas invito me eripis. {TRACH.} Cedo <iudicem> 	
de senatu Cyrenensi quemvis opulentum virum, 	
si tuas ésse oportet nive eas ésse oportet liberas 	
nive in carcerem compingi <te> est aequom aetatemque ibi 	715
te usque habitare, donec totum carcerem contriveris. 	
{LABR.} Non hodie isti rei auspicavi, ut cum furcifero fabuler. 	
té ego appello. {DAEM.} Cum istoc primum, qui te novit, disputa. 	
{LABR.} Tecum ago. {TRACH.} At qui mecum agendumst. suntne illae ancillae tuae? 	
{LABR.} Sunt. {TRACH.} Agedum ergo, tange utramvis digitulo minimo modo. 	720
{L.} Quid si attigero? {T.} Extemplo hercle ego te follem pugilatorium 	
faciam et pendentem incursabo pugnis, periurissime. 	
{LABR.} Mihi non liceat meas ancillas Veneris de ara abducere? 	
{DAEM.} Non licet: est lex apud nos—{LABR.} Mihi cum vestris legibus 	
<nil quicquamst> commerci. equidem istas iam ambas educam foras. 	725
tu, senex, si istas amas, huc arido argentost opus; 	
si autem Veneri complacuerunt, habeat, si argentum dabit. 	
{DAEM.} Det tibi argentum? nunc adeo meam ut scias sententiam, 	
occipito modo illís adferre vim ioculo pausillulum, 	
ita ego te hinc ornatum amittam, tu ipsus te ut non noveris. 	730
vos adeo, ubi ego innuero vobis, ni ei caput exoculassitis, 	
quasi murteta iunci, item ego vos virgis circumvinciam. 	
{LA.} Ví agis mecum. {TR.} Etiam vim †proportas, flagiti flagrantia? 	
{LABR.} Tun, trifurcifer, mihi audes inclementer dicere? 	
{TRACH.} Fateor, ego trifurcifer sum, tu es homo adprime probus: 	735
numqui minus hasce esse oportet liberas? {LABR.} Quid, liberas? 	
{TRACH.} Atque eras tuas quidem hercle, atque ex germana Graecia; 	
nam altera haec est nata Athenis ingenuis parentibus. 	
{DAEM.} Quid ego ex te audio? {TRACH.} Hanc Athenis esse natam liberam. 	
{DA.} Mea popularis, obsecro, haec est? {TR.} Non tu Cyrenensis es? 	740
{DAEM.} Immo Athenis natus altusque educatusque Atticis. 	
{TRACH.} Opsecro, defende cives tuas, senex. {DAEM.} O filia 	
mea, quom hanc video, mearum me absens miseriarum commones; 	
trima quae periit mihi, iam tanta esset, si vivit, scio. 	
{LABR.} Argentum ego pro istisce ambabus cuiae erant domino dedi; 	745
quid mea réfert, haec Athenis natae án Thebis sient, 	
dum mihi recte servitutem serviant? {TRACH.} Itane, impudens? 	
tune hic, feles virginalis, liberos parentibus 	
sublectos habebis atque indigno quaestu conteres? 	
nam húic alterae quae patria sit profecto nescio, 	750
nisi scio probiorem hanc esse, quam te, impuratissime. 	
{LA.} †Tuae istae sunt. {TR.} Contende ergo, uter sit tergo—verior: 	
ni offerumentas habebis pluris in tergo tuo, 	
quam ulla navis longa clavos, tum ego ero mendacissimus: 	
postea aspicito meum, quando ego tuom inspectavero: 	755
ní erit tam sincerum, ut quivis dicat ampullarius 	
optimum esse operi faciundo corium et sincerissimum, 	
quid causae est quin virgis te usque ad saturitatem sauciem? 	
quid illas spectas? quas si attigeris, oculos eripiam tibi. 	
{LABR.} At qui, quia votas, utramque iam mecum abducam simul. 	760
{DAEM.} Quid facies? {LABR.} Volcanum adducam, is Venerist adversarius. 	
{TRACH.} Quo illic it? {LABR.} Heus, ecquis hic est? heus. {DAEM.} Si attigeris ostium, 	
iam hercle tibi messis in ore fiet mergis pugneis. 	
{LORARIVS} Nullum habemus ignem, ficis victitamus aridis. 	
{DAEM.} Ego dabo ignem, siquidem in capite tuo conflandi copiast. 	765
{LABR.} Ibo hercle aliquo quaeritatum ígnem. {DAEM.} Quid quom inveneris? 	
{LA.} Ignem magnum hic faciam. {DA.} Quin † inhumanum exuras tibi? 	
{LABR.} Immo hasce ambas hic in ara ut vivas comburam, id volo. 	
{DAEM.} Iam hercle ego te barba continuo arripiam, in ignem coniciam 	
teque ambustulatum obiciam magnis avibus pabulum. 	770
quom coniecturam egomet mecum facio, haec illast simia, 	
quae has hirundines ex nido volt eripere ingratiis, 	
quod ego in somnis somniavi. {TRACH.} Scin quid tecum oro, senex? 	
ut illas serves, vim defendas, dúm ego erum adduco meum. 	
{D.} Quaere erum atque adduce. {T.} At hic ne—{D.} Maximo malo suo, 	775
si attigerit sive occeptassit. {TRACH.} Cura. {DAEM.} Curatumst, abi. 	
{TRACH.} Hunc quoque adserva ipsum, ne quo abitat; nam promisimus 	
carnufici aut talentum magnum aút hunc hodie sistere. 	
{DAEM.} Abi modo, ego dum hoc curabo recte. {TRACH.} Iam ego revenero. 	
	%III.v 	
{DAEM.} Vtrum tu, leno, cum malo lubentius 	780
quiescis an sic sine malo, si copiast? 	
{LABR.} Ego quae tu loquere flocci non facio, senex. 	
meas quidem te invito et Venere et summo Iove 	
de ara capillo iam deripiam. {DAEM.} Tange dum. 	
{LABR.} Tangam hercle vero. {DAEM.} Agedum ergo, accede huc modo. 	785
{LABR.} Iube dúm recedere istos ambo illuc modo. 	
{DAEM.} Immo ad te accedent. {LABR.} Non hercle equidem censeo. 	
{DAEM.} Quid ages, si accedent propius? {LABR.} Ego recessero. 	
verum, senex, si te umquam in urbe offendero, 	
numquam hercle quisquam me lenonem dixerit, 	790
si te non ludos pessimos dimisero. 	
{DAEM.} Facito istuc quod minitare; sed nunc interim, 	
si illas attigeris, dabitur tibi magnum malum. 	
{LABR.} Quam magnum vero? {DAEM.} Quantum lenoni sat est. 	
{LABR.} Minacias ego flocci non faciam tuas, 	795
equidem has te invito iam ambas rapiam. {DAEM.} Tange dum. 	
{LABR.} Tangam hercle vero. {DAEM.} Tanges, at scin quo modo? 	
i dum, Turbalio, curriculo, adfert<o domo> 	
duas clávas. {LABR.} Clavas? {DAEM.} Sed probas. propera cito. 	
ego te hodie faxo recte acceptum, ut dignus es. 	800
{LABR.} Eheu, scelestus galeam in navi perdidi; 	
nunc mi opportuna hic esset, salva si foret. 	
licet saltem istas mi appellare? {DAEM.} Non licet. 	
ehem, optime edepol eccum clavator ádvenit. 	804-805
{LABR.} Illud quidem edepol tinnimentum est auribus. 	806
{DAEM.} Age accipe illinc alteram clavam, Sparax. 	
age, alter istinc, alter hinc adsistite. 	
adsistite ambo. sic. audite nunciam: 	
si hercle illic illas hodie digito tetigerit 	810
invitas, ni istunc istis invitassitis 	
usque adeo donec qua domum abeat nesciat, 	
periistis ambo. si appellabit quempiam, 	
vos respondetote istinc istarum vicem; 	
sin ipse abire hínc volet, quantum potest 	815
extemplo amplectitote crura fustibus. 	
{LABR.} Etiam me abire hinc non sinent? {DAEM.} Dixi satis. 	
et ubi ille servos cúm ero huc advenerit, 	
qui erum accersivit, itote extemplo domum. 	
curate haec sultis magna diligentia.— 	820
{LABR.} Heu hercle, ne istic fana mutantur cito: 	
iam hoc Herculi est, Veneris fanum quod fuit, 	
ita duo destituit signa hic cum clavis senex. 	
non hercle quo hinc nunc gentium aufugiam scio, 	
ita nunc mi utrumque saevit, et terra et mare. 	825
Palaestra. {LOR.} Quid vis? {LABR.} Apage, controversia est, 	
haec quidem Palaestra, quae respondit, non mea est. 	
heus, Ampelisca. {LOR. ALTER} Cave sis infortunio. 	
{LABR.} Vltro te. signa ut homines satis recte monent. 	
sed vobis dico, heús vos, num molestiaest, 	830
me adire ad illas propius? {LOR.} Nil nobis quidem. 	
{LABR.} Numquid molestum mihi erit? {LOR.} Nil, si caveris. 	
{LABR.} Quid est quod caveam? {LOR.} Em, a crasso infortunio. 	
{LABR.} Quaeso hercle, abire ut liceat. {LOR.} Abeas, si velis. 	
{LABR.} Bene hercle factum. habeo vobis gratiam. 	835
[non] accedam potius. {LOR.} Illic astato ilico. 	
{LABR.} Edepol proveni nequiter multis modis. 	
certumst hasce hodie usque obsidione vincere. 	
	%III.vi 	
{PLESIDIPPVS} Meamne ílle amicam leno vi, violentia 	839
de ara deripere Veneris voluit? {TRACHALIO} Admodum. 	840
{PLES.} Quin occidisti extemplo? {TRACH.} Gladius non erat. 	
{PL.} Caperes aut fustem aut lapidem. {TR.} Quid? ego quasi canem 	
hominem insectarer lapidibus nequissimum? 	
{LABR.} Nunc pol ego perii, Plesidippus eccum adest. 	
converret iam hic me totum cum pulvisculo. 	845
{PLES.} Etiamne in ara tunc sedebant mulieres, 	
quom ad me profectu's ire? {TRACH.} Ibidem nunc sedent. 	
{PLES.} Quis illás nunc illic servat? {TRACH.} Nescio quis senex, 	
vicinus Veneris; is dedit operam optumam. 	
is nunc cum servis servat. ego mandaveram. 	850
{PLES.} Duc me ad lenonem recta. ubi illic est homo? 	
{LABR.} Salve. {PLES.} Salutem nil moror. opta ocius: 	
rapi te obtorto collo mavis an trahi? 	
utrum vis opta, dum licet. {LABR.} Neutrum volo. 	
{PLES.} Abi sáne ad litus curriculo, Trachalio, 	855
iube illós in urbem ire obviam ad portum mihi, 	
quos mecum duxi, hunc qui ad carnificem traderent. 	
post huc redito atque agitato hic custodiam. 	
ego hunc scelestum ín ius rapiam éxulem. 	
age, ambula in ius. {LABR.} Quid ego deliqui? {PLES.} Rogas, 	860
quin arrabonem a me accepisti ob mulierem 	
et eam hinc abduxti? {LABR.} Non avexi. {PLES.} Cur negas? 	
{LABR.} Quia pol provexi: avehere non quivi miser. 	
equidem tibi me dixeram praesto fore 	
apud Véneris fanum: <num>quid muto? sumne ibi? 	865
{PLES.} In iure causam dicito, hic verbum sat est: 	
sequere. {LABR.} Obsecro te, subveni mi, Charmides. 	
rapior optorto collo. {CHARMIDES} Quis me nominat? 	
{LABR.} Viden me ut rapior? {CHARM.} Video, atque inspecto lubens. 	
{LABR.} Non subvenire mi audes? {CHARM.} Quis homo te rapit? 	870
{LABR.} Adulescens Plesidippus. {CHARM.} Vt nanctu's, habe. 	
bono animo meliust te in nervom conrepere. 	
tibi optigit quod plurimi exoptant sibi. 	
{LABR.} Quid id est? {CHARM.} Vt id quod quaerant inveniant sibi. 	
{LABR.} Sequere, obsecro, me. {CHARM.} Pariter suades qualis es: 	875
tu in nervom rapere, eo me óbsecras ut te sequar. 	
etiam retentas? {LABR.} Perii. {PLES.} Verum sit velim. 	
tu, mea Palaestra et Ampelisca, ibidem ilico 	
manete, dúm ego huc redeo. {LOR.} Equidem suadeo, 	
ut ad nos abeant potius, dum recipis. {PLES.} Placet, 	880
bene facitis. {LABR.} Fures mi estis. {LOR.} Quid, fures? rape. 	
{LABR.} Oro obsecro, Palaestra. {PLES.} Sequere, carnufex. 	
{LABR.} Hospes—{CHARM.} Non sum hospes, repudio hospitium tuom. 	
{LABR.} Sicine me spernis? {CHARM.} Sic ago: semel bibo. 	
{LABR.} Di te infelicent.—{CHARM.} Isti capiti dicito. 	885
credo alium in aliam beluam hominem vortier: 	
illic ín columbum, credo, leno vortitur, 	
nam in collumbari collus haud multo post erit; 	
in nervom ille hodie nidamenta congeret. 	
verum tamen ibo, ei advocatus ut siem, 	890
si qui mea opera citius addici potest.— 	
	%IV.i 	
{DAEMONES} Bene factum et volup est, mé hodie his mulierculis 	892
tetulisse auxilium. iam clientas repperi, 	
atque ambas forma scitula atque aetatula. 	
sed uxór scelesta me omnibus servat modis, 	895
ne quid significem quippiam mulierculis. 	
sed Gripus servos noster quid rerum gerat 	
miror, de nocte qui abiit piscatum ad mare. 	
pol magis sapisset, si dormivisset domi, 	
nam nunc et operam ludos facit et retia, 	900
ut tempestas est nunc atque ut noctu fuit. 	
in digitis hodie percoquam quod ceperit, 	
ita fluctuare video vehementer mare. 	
sed ad prándium uxor me vocat. redeo domum. 	
iam meas opplebit aures † sua vaniloquentia.— 	905
	%IV.ii 	
{GRIPVS} Neptúno has agó gratiás meo patróno, 	906
qui sálsis locís incolít pisculéntis, 	
quom me éx suis locís pulchre ornátum expedívit 	
†templís reducém, plurimá praeda onústum, 	
salúte horiaé, quae in marí fluctuóso 	910
piscátu novó me uberí compotívit; 	
miróque modo atque incrédibili hic piscátus mihi lepide évenit, 	
neque píscium ullam unciam hodié pondo cepí, nisi hoc quod fero hic ín rete. 	
nam ut dé nocte múlta impigréque exurréxi, 	914-915
lucrúm praeposívi sopóri et quiéti: 	916
tempéstate saéva experíri expetívi, 	
paupértatem erí qui et meám servitútem 	
tolerárem, opera haud fui párcus mea. 	
nímis homo nihilist quis piger est nímisque id genus odi égo male. 	920
vigiláre decet hominém qui volt sua témperi conficere ófficia. 	
non énim illum expectare óportet, dum erus se ád suom suscitet ófficium. 	
nám qui dormiúnt libenter, síne lucro et cum málo quiescunt. 	
nám ego nunc mihi, qui ímpiger fui, 	
répperi ut piger, sí velim, siem: 	925
hóc ego in mari [quidquid inést] répperi. 	925a
quidquíd inest, grave quidem inést; aurum hic ego inésse reor; 	926
nec míhi consciust ullús homo. 	926a
nunc haéc tibi occasio, Grípe optigit, ut líber s<it 	927
nemo> éx populo praetér te. 	927a
nunc síc faciam, sic cónsilium est: ad erúm veniam docte atque astute. 	928
pauxíllatim pollícitabor pro cápite argentum, ut sím liber. 	
iam ubi líber ero, igitúr demum instrúam agrum atque aedis, máncipia, 	930
navíbus magnis mercáturam faciam, ápud reges rex pérhibebor. 	
post ánimi causa míhi navem faciam átque imitabor Strátonicum, 	
oppída circumvectábor. 	
ubi nóbilitas mea erít clara, 	933a
oppídum magnum commúnibo, ei ego úrbi Gripo indám nomen, 	934
moniméntum meae famae ét factis, ibi quí regnum magnum ínstituam. 	935
magnas res hic agito in mentem instruere. nunc hunc vidulum condam. 	
sed hic réx cum aceto pránsurust et sále, sine bono pulménto. 	
	%IV.iii 	
{TRACHALIO} Heus, máne. {GRIP.} Quid maneam? {TRACH.} Dum hánc tibi, quam tráhis, rudentem cómplico. 	938
{GRIP.} Mitté modo. {TRACH.} At pol ego te ádiuvo nam bónis quod bene fit haúd perit. 	
{GRIP.} Turbída tempestas héri fuit, 	940
nil hábeo, adulescens, píscium, ne tú mihi esse póstules; 	
non vídes referre me úvidum reté, sine squamosó pecu? 	
{TRACH.} Non édepol piscis éxpeto quam tuí sermonis sum índigens. 	
{GRIP.} Enícas iam me odio, quísquis es. {TRACH.} Non sínam ego abire hinc té. mane. 	
{GR.} Cave sís malo. quid tú, malum, nám me retrahis? {TR.} Aúdi. 	945
{G.} Non aúdio. {T.} At pol qui aúdies póst. {G.} Quin loquere quíd vis. 	
{TR.} Eho máne dum, est óperae pretium quod tíbi ego narraré volo. 	
{GR.} Elóquere quid id est? {TR.} Víde num quispíam consequitur própe nos. 	
{GRIP.} Écquid est quód mea réferat? {TRACH.} Scílicet. 	
séd boni cónsili écquid in té mihi est? 	950
{GRIP.} Quíd negoti ést, modo díce. {TRACH.} Dicám, tace, 	
sí fidem modo dás mihi te nón fore infídum. 	
{GRIP.} Dó fidem tibi, fídus ero, quísquis es. {TRACH.} Aúdi. 	
furtum égo vidi qui fáciebat; 	
norám dominum, id cui fíebat, 	955
post ád furem egomet dévenio 	
feroque eí condicionem hóc pacto: 	
'ego istúc furtum scio cuí factum est; 	
nunc míhi si vis dare dímidium, 	
indícium domino nón faciam.' 	
is míhi nihil etiam réspondit. 	960
quid inde aéquom est dari mihi? dímidium 	
volo ut dícas. {GRIP.} Immo hercle étiam amplius, 	
nam nísi dat, domino dícundum 	
censeó. {TRACH.} Tuo consilió faciam. 	
nunc ádvorte animum; námque hoc omne 	
attinét ad te. {GRIP.} Quid fáctumst? 	962a
{TR.} Vídulum istum cúiust novi ego hóminem iam pridem. {GR.} Quid est? 	963
{TRACH.} Et quo pacto periit. {GRIP.} At ego quo pacto inventust scio 	
et qui invenit hominem novi et dominus qui nunc est scio. 	965
nihilo pol pluris tua hoc quam quanti illud refert mea: 	
ego illum novi cuius nunc est, tu illum cuius antehac fuit. 	
hunc homo feret a me nemo, ne tu te speres potis. 	
{TRACH.} Non ferat si dominus veniat? {GRIP.} Dominus huic, ne frustra sis, 	
nisi ego nemo natust, hunc qui cepi in venatu meo. 	970
{TRACH.} Itane vero? {GRIP.} Ecquem esse dices in mari piscem meum? 	
quos cum capio, siquidem cepi, mei sunt; habeo pro meis, 	
nec manu adseruntur neque illinc partem quisquam postulat. 	
in foro palam omnes vendo pro meis venalibus. 	
mare quidem commune certost omnibus. {TRACH.} Adsentio: 	975
qui minus hunc communem quaeso mi esse oportet vidulum? 	
in mari inventust communi. {GRIP.} Esne impudenter impudens? 	
nam si istuc ius sit quod memoras, piscatores perierint. 	
quippe quom extemplo in macellum pisces prolati sient, 	
nemo emat, suam quisque partem piscium poscant sibi, 	980
dicant, in mari communi captos. {TRACH.} Quid ais, impudens? 	
ausu's etiam comparare vidulum cum piscibus? 	
eadem tandem res videtur? {GRIP.} In manu non est mea: 	
ubi demisi rete atque hamum, quidquid haesit extraho. 	
meum quod rete atque hami nancti sunt, meum potissimumst. 	985
{TR.} Immo hercle haud est, siquidem quod vas excepisti. {GR.} Philosophe. 	
{TRACH.} Sed tu enumquam piscatorem vidisti, venefice, 	
vidulum piscem cepisse aut protulisse ullum in forum? 	
non enim tu híc quidem occupabis omnis quaestus quos voles: 	
et vitorem et piscatorem te esse, impure, postulas. 	990
vel te mihi monstrare oportet piscis qui sit vidulus, 	
vel quod in mari non natum est neque habet squamas ne feras. 	
{GR.} Quid, tu numquam audisti esse antehac vidulum piscem? {TR.} Scelus, 	
nullus est. {GRIP.} Immo est profecto; ego, qui sum piscator, scio; 	
verum raro capitur, nullus minus saepe ad terram venit. 	995
{TRACH.} Nil agis, dare verba speras mihi te posse, furcifer. 	
{GR.} Quo colore est, hoc colore capiuntur pauxilluli; 	
sunt alii puniceo corio, magni item; atque atri. {TRACH.} Scio. 	
tu hercle, opino, in vidulum te bis convertes, nisi caves: 	
fiet tibi puniceum corium, postea atrum denuo. 	1000
{GRIP.} Quod scelus hodie hoc inveni. {TRACH.} Verba facimus, it dies. 	
vide sis, cuius arbitratu nos vis facere. {GRIP.} Viduli 	
arbitratu. * ita enim vero. {TRACH.} Stultus es. {GRIP.} Salve, Thales. 	
{TRACH.} Tu istunc hodie non feres, nisi das sequestrum aut arbitrum, 	
quoius haec res arbitratu fiat. {GRIP.} Quaeso, sanus es? 	1005
{TRACH.} Elleborosus sum. {GRIP.} At ego cerritus, hunc non amittam tamen. 	
{TRACH.} Verbum etiam adde unum, iam in cerebro colaphos apstrudam tuo; 	
iam ego te hic, itidem quasi peniculus novos exurgeri solet, 	
ni hunc amittis, exurgebo quidquid umoris tibist. 	
{GRIP.} Tange: adfligam ad terram te itidem ut piscem soleo polypum. 	1010
vis pugnare? {TRACH.} Quid opust? quin tu potius praedam divide. 	
{GRIP.} Hinc tu nisi malum frunisci nil potes, ne postules. 	
abeo ego hinc. {TR.} At ego hinc offlectam navem, ne quo abeas. mane. 	
{GRIP.} Si tu proreta isti navi es, ego gubernator ero. 	
mitte rudentem, sceleste. {TRACH.} Mittam: omitte vidulum. 	1015
{GRIP.} Numquam hercle hinc hodie ramenta fies fortunatior. 	
{TRACH.} Non probare pernegando mihi potes, nisi pars datur 	
aut ad arbitrum reditur aut sequestro ponitur. 	
{GRIP.} Quemne ego excepi in mari—{TRACH.} At ego ínspectavi e litore. 	
{GRIP.} Mea opera, labore et rete et horia? {TRACH.} Numqui minus, 	1020
si veniat nunc dominus cuiust, ego qui inspectavi procul 	
te hunc habere, fur sum quam tu? {GRIP.} Nihilo. {TRACH.} Mane, mastigia: 	
quo argumento socius non sum, et fur sum? fac dum ex te sciam. 	
{GRIP.} Nescio, neque ego istas vestras leges urbanas scio, 	
nisi quia hunc meum esse dico. {TRACH.} Ét ego item esse aio meum. 	1025
{GRIP.} Mane, iam repperi quo pacto nec fur nec socius sies. 	
{TRACH.} Quo pacto? {GRIP.} Sine me hinc abire, tú abi tacitus tuam viam; 	
nec tu me cuiquam indicassis neque ego tibi quicquam dabo; 	
tu taceto, ego mussitabo: hoc optimum atque aequissimum est. 	
{TRACH.} Ecquid condicionis audes ferre? {GRIP.} Iam dudum fero: 	1030
ut abeas, rudentem amittas, mihi molestus ne sies. 	
{TR.} Mane, dum refero condicionem. {GR.} Te, opsecro hercle, aufer modo. 	
{TRACH.} Ecquem in his locis novisti? {GRIP.} Oportet vicinos meos. 	
{TR.} Vbi tu hic habitas? {GR.} Porro illic longe usque in campis ultimis. 	
{TRACH.} Vin qui in hac villa habitat, eius arbitratu fieri? 	1035
{GRIP.} Paulisper remitte restem, dum concedo et consulo. 	
{TRACH.} Fiat. {GRIP.} Euge, salva res est, praeda haec perpetua est mea; 	
ad meum erum arbitrum vocat me hic intra praesepis meas: 	
numquam hercle hodie abiudicabit ab suo triobolum. 	
ne iste haud scit quam condicionem tetulerit. íbo ad arbitrum. 	1040
{TR.} Quid igitur? {GR.} Quamquam istuc esse ius meum certo scio, 	
fiat istuc potius, quam nunc pugnem tecum. {TRACH.} Nunc places. 	
{GRIP.} Quamquam ad ignotum arbitrum me appellis, si adhibebit fidem, 	
etsist ignotus, notus: si non, notus ignotissimust. 	
	%IV.iv 	
{DAEMONES} Serio edepol, quamquam vobis <volo> quae voltis, mulieres, 	1045
metuo, propter vos ne uxor mea med extrudat aedibus, 	
quae me paelices adduxe dicet ante oculos suos. 	
vos confugite in aram potius quám ego. {PVELLAE} Miserae periimus. 	
{DAEM.} Ego vos salvas sistam, ne timete. sed quid vos foras 	
prosequimini? quoniam ego adsum, faciet nemo iniuriam; 	1050
ite, inquam, domum ambo nunciam ex praesidio praesides. 	
{GRIP.} O ere, salve. {DAEM.} Salve, Gripe. quid fit? {TRACH.} Túosne hic servos est? 	
{GRIP.} Haud pudet. {TRACH.} Níl ago tecum. {GRIP.} Ergo ábi hinc sis. {TRACH.} Quaeso responde, senex: 	
tuos hic servost? {DA.} Meus est. {TR.} Em istuc optime, quando tuost. 	
iterum te saluto. {DAEM.} Et ego te. tune es qui haud multo prius 	1055
abiisti hinc erum accersitum? {TR.} Ego is sum. {DA.} Quid nunc vis tibi? 	
{TR.} Nempe hic tuos est? {DA.} Meus est. {TR.} Istuc optime, quando tuost. 	
{DA.} Quid negotist? {TR.} Vir scelestus íllic est. {DA.} Quíd fecit tibi 	
vir scelestus? {TRACH.} Homini ego isti talos subfringi volo. 	
{DAEM.} Quid est? qua de re litigatis nunc inter vos? {TRACH.} Eloquar. 	1060
{GR.} Immo ego eloquar. {TR.} Ego, opinor, rem facesso. {GR.} Si quidem 	
sis pudicus, hinc facessas. {DAEM.} Gripe, animum advorte ac tace. 	
{GR.} Vtin istic prius dicat? {DA.} Audi. loquere tu. {GR.} Alienon prius 	
quam tuo dábis orationem? {TRACH.} Vt nequitur comprimi. 	
ita ut occepi dicere, illum quem dudum <e fano foras> 	1065
lenonem extrusisti, hic eius vidulum eccillum <tenet>. 	
{GR.} Non habeo. {TR.} Negas quod oculis video? {GR.} At ne videas velim. 	
habeo, non habeo: quid tu me curas quid rerum geram? 	
{TRACH.} Quo modó habeas, id refert, iurene anne iniuria. 	
{GRIP.} Ni istum cepi, nulla causa est quin me condones cruci; 	1070
si in mari reti prehendi, qui tuom pótiust quam meum? 	
{TR.} Verba dat. hoc modo res gesta est ut ego dico. {GR.} Quid tu ais? 	
{TRACH.} Quod primarius vir dicat: comprime hunc sis, si tuost. 	
{GRIP.} Quid? tu idem mihi vis fieri quod erus consuevit tibi? 	
si ille te comprimere solitust, hic noster nos non solet. 	1075
{DAEM.} Verbo illo modo ille vicit. quid nunc tu vis? dic mihi. 	
{TRACH.} Equidem ego neque partem posco mi istinc de istoc vidulo 	
neque meum esse hodie umquam dixi; séd isti inest cistellula 	
huius mulieris, quam dudum dixi fuisse liberam. 	
{DAEM.} Nempe tu hanc dícis quam esse aiebas dudum popularem meam? 	1080
{TRACH.} Admodum; et ea quae olim parva gestavit crepundia 	
istic ín ista cistula insunt, quae isti inest in vidulo. 	
hoc neque isti usust, et illi miserae suppetias feret, 	
si id dederit, qui suos parentis quaerat. {DAEM.} Faciam ut det. tace. 	
{GRIP.} Nil hercle ego sum isti daturus. {TRACH.} Nil peto nisi cistulam 	1085
et crepundia. {GRIP.} Quid si ea sunt aurea? {TRACH.} Quid istuc tua? 	
aurum auro expendetur, argentum argento exaequabitur. 	
{GRIP.} Fac sis aurum ut videam, post ego faciam ut videas cistulam. 	
{DAEM.} Cave malo ac tace tú. tu perge ut occepisti dicere. 	
{TRACH.} Vnum te obsecro, ut ted huius commiserescat mulieris, 	1090
si quidem hic lenonis eiust vidulus, quem suspicor; 	
hic, nisi de opinione, certum nil dico tibi. 	
{GRIP.} Viden? scelestus aucupatur. {TRACH.} Sine me ut occepi loqui. 	
si scelesti illius est hic, cuius dico, vidulus, 	
haec poterunt novisse: ostendere his iube. {GRIP.} Ain? ostendere? 	1095
{DAEM.} Haud iniquom dicit, Gripe, ut ostendatur vidulus. 	
{G.} Immo hercle insignite inique. {D.} Quidum? {G.} Quia, si ostendero, 	
continuo hunc novisse dicent scilicet. {TRACH.} Scelerum caput, 	
ut tute es, item omnis censes esse, periuri caput? 	
{GRIP.} Omnia istaéc ego facile patior, dúm hic hinc a me sentiat. 	1100
{TRACH.} At qui nunc abs te stat, verum hinc * ibi testimonium. 	
{DAEM.} Gripe, advorte animum. tu paucis expedi, quid postulas. 	
{TRACH.} Dixi equidem, sed si parum intellexti, dicam denuo. 	
hasce ambas, ut dudum dixi, ita esse oportet liberas: 	
haec Athenis parva fúit virgo surpta. {GRIP.} Dic mihi, 	1105
quid id ad vidulum [pertinet], servae sint istae an <fuerint> liberae? 	
{TRACH.} Omnia iterum vis memorari, scelus, ut defiat dies. 	
{DAEM.} Apstine maledictis et mihi quod rogavi dilue. 	
{TRACH.} Cistellam isti inesse oportet caudeam ín isto vidulo, 	
ubi sunt signa qui parentes noscere haec possit suos, 	1110
quibuscum periit parva Athenis, sicuti dixi prius. 	
{GRIP.} Iuppiter te dique perdant. quid ais, vir venefice? 	
quid, istae mutae sunt, quae pro se fabulari non queant? 	
{TRACH.} Eo tacent, quia tacitast <melior> mulier semper quam loquens. 	
{GRIP.} Tum pol tu pro portione nec vir nec mulier mihi es. 	1115
{T.} Quidum? {G.} Quia enim neque loquens es neque tacens umquam bonus. 	
quaeso, enumquam hodie licebit mihi loqui? {DAEM.} Si praeterhac 	
<unum> verbum faxis hodie, ego tibi comminuam caput. 	
{TRACH.} Vt id occepi diceré, senex, eam te quaeso cistulam 	
ut iubeas hunc reddere illis; ob eam si quid postulat 	1120
sibi mercedis, dabitur: aliud quidquid ibi est habeat sibi. 	
{GRIP.} Nunc demum istuc dicis, quoniam ius meum esse intellegis: 	
dudum dimidiam petebas partem. {TRACH.} Immo etiam nunc peto. 	
{GRIP.} Vidi petere miluom, etiam cum nihil auferret tamen. 	
{DAEM.} Non ego te comprimere possum sine malo? {GRIP.} Si istic tacet, 	1125
ego tacebo; si iste loquitur, sine me pro parte loqui. 	
{DAEM.} Cedo modó mihi vidulum istum, Gripe. {GRIP.} Concedam tibi, 	
ac, si istorum nil sit, ut mihi reddas. {DAEM.} Reddetur. {GRIP.} Tene. 	
{DAEM.} Audi nunciam, Palaestra atque Ampelisca, hoc quod loquor. 	
estne hic vidulus úbi cistellam tuam inesse aiebas? {PAL.} Is est. 	1130
{GRIP.} Perii hercle ego miser, uti, prius quam plane aspexit, ilico 	
eum esse dixit. {PAL.} Faciam ego hanc rem <ex procliva pla>nam tibi. 	
cistellam isti inesse oportet caudeam ín isto vidulo. 	
ibi ego dicam quidquid inerit nominatim: tu mihi 	
nullum ostenderis; si falsa dicam, frustra dixero, 	1135
vos tamen istaec, quidquid istic inerit, vobis habebitis; 	
sed si erunt véra, tum opsecro te, ut mea mi reddantur. {DAEM.} Placet. 	
ius merum oras meo quidem animo. {GRIP.} Át meo hercle <iniuriam>. 	
quid si ista aut superstitiosa aut hariolast atque omnia, 	
quidquid insit, vera dicet? anne habebit hariola? 	1140
{DAEM.} Non feret, nisi vera dicet: nequiquam hariolabitur. 	
solve vidulum ergo, ut quid sit verum quam primum sciam. 	
{GRIP.} Hoc habet, solutust. {DAEM.} Aperi. video cistellam. haecinest? 	
{PAL.} Istaec est. o mei parentes, hic vos conclusos gero, 	
huc opesque spesque vestrum cognoscendum condidi. 	1145
{GRIP.} Tum tibi hercle deos iratos esse oportet, quisquis es, 	
quae parentis tám in angustum tuos locum compegeris. 	
{DAEM.} Gripe, accede huc; tua res agitur. tu, puella, istinc procul 	
dicito quid insit et qua facie, memorato omnia. 	
si hercle tantillum peccassis, quod posterius postules 	1150
te ad verum convorti, nugas, mulier, magnas egeris. 	
{GRIP.} Ius bonum oras. {TRACH.} Edepol haud te órat, nam tu iniuriu's. 	
{DAEM.} Loquere nunciam, puella. Gripe, animum advorte ac tace. 	
{PAL.} Sunt crepundia. {DAEM.} Ecca video. {GRIP.} Perii in primo proelio. 	
mane, ne ostenderis. {DAEM.} Qua facie sunt? responde ex ordine. 	1155
{PAL.} Ensiculust aureolus primum litteratus. {DAEM.} Dice dum, 	
in eo ensiculo litterarum quid est? {PAL.} Mei nomen patris. 	
post altrinsecust securicula ancipes, itidem aurea 	
litterata: ibi matris nomen in securiculast. {DAEM.} Mane. 	
dic, in ensiculo quid nomen est paternum? {PAL.} Daemones. 	1160
{DAEM.} Di immortales, ubi loci sunt spes meae? {GRIP.} Immo edepol meae? 	
{TRACH.} Pergite, opsecro, continuo. {GRIP.} Placide, aut i in malam crucem. 	
{DAEM.} Loquere matris nomen hic quid in securicula siet. 	
{PAL.} Daedalis. {DAEM.} Di me servatum cupiunt. {GRIP.} At me perditum. 	
{DAEM.} Filiam meam esse hánc oportet, Gripe. {GRIP.} Sit per me quidem. 	1165
qui te di omnes perdant, qui me hodie oculis vidisti tuis, 	
meque adeo scelestum, qui non circumspexi centiens, 	
prius me ne quis inspectaret quam rete extraxi ex aqua. 	
{PAL.} Post sicilicula argenteola et duae conexae maniculae et 	
sucula. {GRIP.} Quin tu i díerecta, cum sucula et cum porculis. 	1170
{PAL.} Et bulla aurea est, pater quam dedit mi natali die. 	
{DAEM.} Ea est profecto. contineri quin complectar non queo. 	
filia mea, salve. ego is sum qui te produxi pater, 	
ego sum Daemones, et mater tua eccam hic intus Daedalis. 	
{PAL.} Salve, mi pater insperate. {DAEM.} Salve. ut te amplector libens. 	1175
{TRACH.} Volup est cum istuc ex pietate vestra vobis contigit. 	
{DAEM.} Cape dum, hunc si potes fer intro vidulum, age, Trachalio. 	
{TRACH.} Ecce Gripi scelera. cum istaec res male evenit tibi, 	
Gripe, gratulor. {DAEM.} Age eamus, mea gnata, ad matrem tuam, 	
quae ex te poterit argumentis hanc rem magis exquirere, 	1180
quae te magis tractavit magisque signa pernovit tua.— 	
{TRACH.} Eamus intro ómnes, quando óperam promiscam damus.— 	
{P.} Sequere me, Ampelisca.—{A.} Cum te di amant, voluptati est mihi.— 	
{GRIP.} Sumne ego sceléstus, qui illunc hodie excepi vidulum? 	
aut cum excepi, qui non alicubi in solo abstrusi loco? 	1185
credebam edepol turbulentam praedam eventuram mihi, 	
quia illa mihi tam turbulenta tempestate evenerat. 	
credo edepol ego illic inesse argenti et auri largiter. 	
quid meliust, quam ut hinc intro abeam et me suspendam clanculum, 	
saltem tantisper dum abscedat haec a me aegrimonia?— 	1190
	%IV.v 	
{DAEMONES} Pro di immortales, quis me est fortunatior, 	1191
qui ex improviso filiam inveni meam? 	
satin si cui homini dei esse bene factum volunt, 	
aliquo illud pacto optingit optatum piis? 	
ego hodie neque speravi neque <illud> credidi: 	1195
is improviso filiam inveni tamen; 	
et eam de genere summo adulescenti dabo 	
ingenuo, Atheniensi et cognato meo. 	
ego eum adeo arcessi huc ad me quam primum volo, 	
iussique exire huc servom éius, ut ad forum 	1200
iret; nondum egressum esse eum, id miror tamen. 	
accedam, opinor, ad fores. quid conspicor? 	
uxor complexa collo retinet filiam. 	
nimis paéne inepta atque odiosa eius amatiost. 	
	%IV.vi 	
Aliquando osculando meliust, uxor, pausam fieri; 	1205
atque adorna, ut rem divinam faciam, cum intro advenero, 	
Laribus familiaribus, cum auxerunt nostram familiam. 	
sunt domi agni et porci sacres. sed quid istúm remoramini, 	
mulieres, Trachalionem? atque optime eccum exit foras. 	
{TRACHALIO} Vbi ubi erit, iam investigabo et mecum ad te adducam simul 	1210
Plesidippum. {DAEM.} Eloquere ut haec res optigit de filia; 	
eum roga, ut relinquat alias res et huc veniat. {TRACH.} Licet. 	
{DAEM.} Dicito daturum meam illi filiam uxorem. {TRACH.} Licet. 	
{DAEM.} Et patrem eius me novisse et mi esse cognatum. {TRACH.} Licet. 	
{D.} Sed propera. {T.} Licet. {D.} Iam hic fac sit, cena ut curetur. {T.} Licet. 	1215
{DAEM.} Omnian licet? {TRACH.} Licet. sed scin quid est quod te volo? 	
quod promisisti ut memineris, hodie ut liber sim. {DAEM.} Licet. 	
{TRACH.} Fac ut exores Plesidippum, ut me <manu> emittat. {DAEM.} Licet. 	
{TRACH.} Et tua filiá facito oret: facile exorabit. {DAEM.} Licet. 	
{TRACH.} Atque ut mi Ampelisca nubat, ubi ego sim liber. {DAEM.} Licet. 	1220
{TRACH.} Atque ut gratum mi beneficium factis experiar. {DAEM.} Licet. 	
{TRACH.} Omnian licet? {DAEM.} Licet: tibi rursum refero gratiam. 	
sed propera ire in urbem actutum et recipe te huc rursum. {T.} Licet. 	
iam hic ero. tu interibi adorna ceterum quod opust.—{DAEM.} Licet. 	
Hercules istum infelicet cum sua licentia; 	1225
ita meas replevit auris, quidquid memorabam, licet. 	
	%IV.vii 	
{GRIPVS} Quam mox licet te compellare, Daemones? 	1227
{DAEM.} Quid est negoti, Gripe? {GRIP.} De illo vidulo: 	
si sapias, sapias; habeas quod di dant boni. 	
{DAEM.} Aequom videtur tibi, ut ego, alienum quod est, 	1230
meum esse dicam? {GRIP.} Quodne ego inveni in mari? 	
{DAEM.} Tanto illi melius optigit qui perdidit; 	
tuom esse nihilo magis oportet vidulum. 	
{GRIP.} Isto tu pauper es, quom nimis sancte pius. 	
{DAEM.} O Gripe, Gripe, in aetate hominum plurimae 	1235
fiunt trasennae, ubi decipiuntur dolis. 	
atque edepol in eas plerumque esca imponitur: 	
quam si quis avidus poscit escam avariter, 	
decipitur in trasenna avaritia sua. 	
ille quí consulte, docte atque astute cavet, 	1240
diutine uti bene licet partum bene. 	
mihi istaéc videtur praeda praedatum irier, 	
ut cum maiore dote abeat quam advenerit. 	
egone ut quod ad me allatum esse alienum sciam, 	
celem? minime istuc faciet noster Daemones. 	1245
semper cavere hoc sapientis aequissimumst, 	
ne conscii sint ipsi malefici suis. 	
ego mihi cum † lusi nil moror ullum lucrum. 	
{GRIP.} Spectavi ego pridem comicos ad istúnc modum 	
sapienter dicta dicere atque eis plaudier, 	1250
cum illos sapientis mores monstrabant poplo: 	
sed cum inde suam quisque ibant divorsi domum, 	
nullus erat illo pacto ut illi iusserant. 	
{DAEM.} Abi intro, ne molestu's, linguae tempera. 	
ego tibi daturus nil sum, ne tu frustra sis. 	1255
{GRIP.} At ego deos quaeso, ut quidquid ín illo vidulost, 	
si aurum si argentum est, omne id ut fiat cinis.— 	
{DAEM.} Illuc est quod nos nequam servis utimur. 	
nam illic cum † servo si quo congressus foret, 	
et ipsum sese et illum furti adstringeret; 	1260
dum praedam habere se censeret, interim 	
praeda ipsus esset, praeda praedam duceret. 	
nunc hinc intro ibo et sacrificabo, postibi 	
iubebo nobis cenam continuo coqui.— 	
	%IV.viii 	
{PLESIDIPPVS} Íterum mihi istaec omnia itera, mi anime, mi Trachalio, 	1265
mi liberte, mi patrone potius, immo mi pater. 	
repperit patrem Palaestra suom atque matrem? {TRACHALIO} Repperit. 	
{PLES.} Et popularis est? {TRACH.} Opino. {PLES.} Et mihi nuptura est? {TRACH.} Suspicor. 	
{PLES.} Censen hodie despondebit eam mihi, quaéso? {TRACH.} Censeo. 	
{PLES.} Quid? patri etiam gratulabor cum illam invenit? {TRACH.} Censeo. 	1270
{P.} Quid matri eius? {T.} Censeo. {P.} Quid ergo censes? {T.} Quod rogas, 	
censeo. {PLES.} Dic ergo quanti censes? {TRACH.} Egone? censeo. 	
{PLES.} Adsum equidem, ne censionem semper facias. {TRACH.} Censeo. 	
{P.} Quid si curram? {T.} Censeo. {P.} An sic potius placide? {T.} Censeo. 	
{P.} Etiamne eam ádveniens salutem? {T.} Censeo. {P.} Etiam patrem? 	1275
{T.} Censeo. {P.} Post eius matrem? {T.} Censeo. {P.} Quid postea? 	
etiamne adveniens complectar eius patrem? {TRACH.} Non censeo. 	
{P.} Quid matrem? {T.} Non censeo. {P.} Quid eampse illam? {T.} Non censeo. 	
{PLES.} Perii, dilectum dimisit. nunc non censet, cum volo. 	
{T.} Sanus non es. sequere.—{P.} Duc me, mi patrone, quo libet. — 	1280
	%V.i 	
{LABRAX} Quis me ést mortalis miserior qui vivat alter hodie, 	1281
quem ad recuperatores modo damnavit Plesidippus? 	
abiudicata a me modo est Palaestra. perditus sum. 	
nam lenones ex Gaudio credo esse procreatos, 	
ita omnés mortales, si quid est mali lenoni, gaudent. 	1285
nunc alteram illam quae mea est visam huc in Veneris fanum, 	
saltem ut eam abducam, de bonis quod restat reliquiarum. 	
	%V.ii 	
{GRIPVS} Numquam edepol hodie ad vesperum Gripum inspicietis vivom, 	1288
nisi vidulus mihi redditur. {LABR.} Perii, cum mentionem 	
fieri audio usquam viduli * * quasi palo pectus tundat. 	1290
{GRIP.} Istic scelestus liber est: ego qui in mari prehendi 	
reti atque excepi vidulum, ei dáre negatis quicquam. 	
{LABR.} Pro di immortales, suo mihi hic sermone arrexit aures. 	
{GRIP.} Cubitum hercle longis litteris signabo iam usquequaque, 	
si quis perdiderit vidulum cum auro atque argento multo, 	1295
ad Gripum ut veniat. non feretis istum, ut postulatis. 	
{LABR.} Meum hercle illic homo vidulum scit quí habet, ut ego opinor. 	
adeundus mihi illic est homo. di, quaeso, subvenite. 	
{GRIP.} Quid me intro revocas? hoc volo hic ante ostium extergere. 	
nam hoc quidem pol e robigine, non est e ferro factum, 	1300
ita quanto magis extergeo, rutilum atque tenuius fit. 	
† nam quidem hoc venenatumst verum: ita in manibus consenescit. 	
{L.} Adulescens, salve. {G.} Di te ament cum inraso capite. {L.} Quid fit? 	
{G.} Verum extergetur. {L.} Vt vales? {G.} Quid tu? num medicus, quaeso, es? 	
{LABR.} Immo edepol una littera plus sum quam medicus. {GRIP.} Tum tu 	1305
mendicus es? {LABR.} Tetigisti acu. {GRIP.} Videtur digna forma. 	
sed quid tibi est? {LABR.} Hac proxima nocte in marí elavi. 	
confracta est navis, perdidi quidquid erat miser ibi omne. 	
{GRIP.} Quid perdidisti? {LABR.} Vidulum cum auro atque argento multo. 	
{GRIP.} Ecquid meministi, in vidulo qui periit quid ibi infuerit? 	1310
{LABR.} Quid refert, qui periit tamen? sine hoc, áliud fabulemur. 	
{GRIP.} Quid si ego sciam qui invenerit? volo ex te scire signa. 	
{LABR.} Nummi octingenti aúrei in marsuppio infuerunt, 	
praeterea centum minaria Philippa ín pasceolo sorsus. 	
{GRIP.} Magna hercle praedast, largiter mercedis indipiscar; 	1315
di homines respiciunt: bené ego hinc praedatus ibo. 	
profecto húius est vidulus. perge alia tu expedire. 	
{LABR.} Talentum argenti commodum magnum inerat in crumina, 	
praeterea sinus, cantharus, epichysis, gaulus, cyathus. 	
{GRIP.} Papae, divitias tu quidém habuisti luculentas. 	1320
{LABR.} Miserum istuc verbum et pessimum est, habuisse, et nihil habere. 	
{GRIP.} Quid dare velis, qui istaec tibi investiget indicetque? 	
eloquere propere celeriter. {LABR.} Nummos trecentos. {GRIP.} Tricas. 	
{L.} Quadringéntos. {G.} Tramas putidas. {L.} Quingentos. {G.} Cassam glandem. 	
{LABR.} Sescentos. {GRIP.} Curculiunculos minutos fabulare. 	1325
{LABR.} Dabo séptingentos. {GRIP.} Os calet tibi, nunc id frigefactas. 	
{LABR.} Millé dabo nummum. {GRIP.} Somnias. {LABR.} Nihil addo. {GRIP.} Abi igitur. {LABR.} Audi: 	
si hercle abiero hinc, hic non ero. vin centum et mille? {GRIP.} Dormis. 	
{LABR.} Eloquere quantum postules. {GRIP.} Quo nihil invitus addas: 	
talentum magnum. non potest triobolum hinc abesse. 	1330
proin tú vel aias vel neges. {LABR.} Quid istíc? necessum est, video: 	
dabitur talentum. {GRIP.} Accede dum huc: Venus haec volo adroget te. 	
{LABR.} Quod tibi libet id mi impera. {GRIP.} Tange aram hanc Veneris. {LABR.} Tango. 	
{G.} Per Venerem hanc iurandum est tibi. {L.} Quid iurem? {G.} Quod iubebo. 	
{LABR.} Praei vérbis quidvis. íd quod domi est, numquam ulli supplicabo. 	1335
{G.} Tene aram hanc. {L.} Teneo. {C.} Deiera te mi argentum daturum 	
eodém die, <tui> viduli ubi sis potitus. {LABR.} Fiat. 	
{GRIP.} Venus Cýrenensis, testem te testor mihi, 	
si vidulum illum, quém ego in navi perdidi, 	
cum auro atque argento salvom investigavero 	1340
isque in potestatem meam pervenerit, 	
tum ego húic Gripo, ínquito, et me tangito— 	
{LABR.} Tum ego húic Gripo (dico, Venus, ut tu audias) 	
talentum argenti magnum continuo dabo. 	
{GRIP.} Si <quid> fraudassis, dic ut te in quaestu tuo 	1345
Venus eradicet, caput atque aetatem tuam. 	
tecum hoc habeto tamen, ubi iuraveris. 	
{LABR.} Illaec advorsum si quid peccasso, Venus, 	
veneror te ut omnes miseri lenones sient. 	
{GRIP.} Tamen fíet, etsi tu fidem servaveris. 	1350
tu hic opperire, iam ego faxo exibit senex; 	
eum tú continuo vidulum reposcito.— 	
{LABR.} Si maxime mi illum reddiderit vidulum, 	
non ego illi hodie debeo triobolum. 	
meus arbitratust, lingua quod iuret mea. 	1355
sed conticiscam: eccum exit et ducit senem. 	
	%V.iii 	
{GRIPVS} Séquere hac. {DAEMONES} Vbi istic lenost? {GRIP.} Heus tu. ém tibi, hic habet vidulum. 	1357
{DAEM.} Habeo et fateor esse apud me, et, si tuos est, habeas tibi. 	
omnia, ut quídquid infuit, ita salva sistentur tibi. 	
tene, si tuost. {LABR.} O di immortales, meus est. salve, vidule. 	1360
{D.} Tuosne est? {L.} Rogitas? si quidem hercle Iovis fuit, meus est tamen. 	
{DAEM.} Omnia insunt salva; una istinc cistella excepta est modo 	
cum crepundiis, quibuscum hódie filiam inveni meam. 	
{LABR.} Quam? {DAEM.} Tua quae fuit Palaestra, ea filia inventast mea. 	
{LABR.} Bene mehercle factum est. cum istaec res tibi ex sententia 	1365
pulchre evenit, gaudeo. {DAEM.} Istuc facile non credo tibi. 	
{LABR.} Immo hercle, ut scias gaudere me, mihi triobolum 	
ob eam ne duis, condono te. {DAEM.} Benigne edepol facis. 	
{L.} Immo tu quidem hercle vero. {G.} Heus tu, iám habes vidulum. 	
{L.} Habeo. {G.} Propera. {L.} Quid properabo? {G.} Reddere argentum mihi. 	1370
{L.} Neque edepol tibi do, neque quicquam debeo. {G.} Quae haec factio est? 	
non debes? {LABR.} Non hercle vero. {GRIP.} Non tu iuratus mihi es? 	
{LABR.} Iuratus sum, et nunc iurabo, si quid vóluptati est mihi: 	
ius iurandum rei servandae, non perdendae conditum est. 	
{GRIP.} Cedo sis mihi talentum magnum argenti, periurissime. 	1375
{DAEM.} Gripe, quod tu istum talentum poscis? {GRIP.} Iuratust mihi 	
dare. {LABR.} Libet iurare. tun meo póntifex peiurio es? 	
{DAEM.} Qua pro re argentum promisit hic tibi? {GRIP.} Si vidulum 	
hunc redegissem in potestatem eius, iuratust dare 	
mihi talentum magnum argenti. {LABR.} Cedo quicum habeam iudicem, 	1380
ni dolo malo instipulatus sis nive etiamdum <haud> siem 	
quinque et viginti annos natus. {G.} Habe cum hóc. {L.} Aliost opus. 	
{DAEM.} Iám ab isto auferre haud <potis> sim, si istunc condemnavero. 	
promisistin huic argentum? {LABR.} Fateor. {DAEM.} Quod servo <meo> 	
promisisti, meum esse oportet, ne tu, leno, postules 	1385
te hic fide lenonia uti: non potes. {GRIP.} Iam te ratu's 	
nactum hominem quem defraudares? dandum huc argentum est probum: 	
id ego continuo huic dabo adeo, mé ut hic emittat manu. 	
{DAEM.} Quando ergo erga te benignus <ego> fui atque opera mea 	
haec tibi sunt servata—{GRIP.} Immo hercle mea, ne tu dicas tua. 	1390
{DAEM.} (Si sapies, tacebis) tum te mihi benigne itidem addecet 	
bene merenti bene referre gratiam. {LABR.} Nempe pró meo 	
iure oras? {DAEM.} Mirum quin tuom ius meo periclo aps te expetam. 	
{GRIP.} Salvos sum, leno labascit, libertas portenditur. 	
{DAEM.} Vidulum istunc ille invenit, illud mancipium meum est; 	1395
ego tibi hunc porro servavi cum magna pecunia. 	
{LABR.} Gratiam habeo, et de talento nulla causa est quin feras, 	
quod isti sum iuratus. {GRIP.} Heus tu, mihi dato ergo, si sapis. 	
{DAEM.} Tacen an non? {GRIP.} Tu meam rem simulas agere, tibi mu * * . 	
non hercle istoc me intervortes, si aliam praedam perdidi. 	1400
{DAEM.} Vapulabis, verbum si addis istúc unum. {GRIP.} Vel hercle énica, 	
non tacebo umquam alio pacto, nisi talento comprimor. 	
{LABR.} Tibi operam hic quidem dát. tace. {DAEM.} Concede hoc tu, leno. {LABR.} Licet. 	
{GRIP.} Palam age, nolo ego murmurillum neque susurrum fieri. 	
{DAEM.} Dic mihi, quanti íllam emisti tuam alteram mulierculam, 	1405
Ampeliscam? {LABR.} Mille nummum denumeravi. {DAEM.} Vin tibi 	
condicionem luculentam ferre me? {LABR.} Sane volo. 	
{D.} Dividuom talentum faciam. {L.} Bene facis. {D.} Pro illa altera, 	
libera ut sit, dimidium tibi sume, dimidium huc cedo. 	
{LABR.} Maxime. {DAEM.} Pro illo dimidio égo Gripum emittam manu, 	1410
quem propter tu vidulum et ego gnatam inveni. {LABR.} Bene facis, 	
gratiam habeo magnam. {GRIP.} Quam mox mi argentum ergo redditur? 	
{DAEM.} Res soluta est, Gripe. ego habeo. {GRIP.} Át ego me hercle mavolo. 	
{DAEM.} Nihil hercle hic tibi est, né tu speres. iuris iurandi volo 	
gratiam facias. {GRIP.} Perii hercle. nisi me suspendo, occidi. 	1415
numquam hercle iterum defraudabis me quidem post hunc diem. 	
{DAEM.} Hic hodie cenato, leno. {LABR.} Fiat, condicio placet. 	
{DAEM.} Sequimini intro. spectatores, vos quoque ad cenam vocem, 	
ni daturus nil sim neque sit quicquam pollucti domi, 	
nive adeo vocatos credam vos esse ad cenam foras. 	1420
verum si voletis plausum fabulae huic clarum dare, 	
comissatum omnes venitote ad me ad annos sedecim. 	
vos hic hodie cenatote ambó. {LABR.} Fiat. {DAEM.} Plausum date. 	

	@Titus Maccius Plautus	Stichus	verse
	%STICHVS 	
	%I.i 	
{PANEGYRIS} Crédo egó miserám 	1
fuísse Penelopam, 	1a
sorór, suo ex animo, 	2
quae tám diu vidua 	2a
viró suo caruit; 	3
nam nós eius ánimum 	3a
de nóstris factis nóscimus, quarúm viri hinc ápsunt, 	4
quorúmque nos negótiis apséntum, ita ut aéquom est, 	5
sollícitae noctes ét dies, sorór, sumus sémper. 	
{SOROR} Nostrum ófficium 	
nos fácere aequomst, 	7a
neque id mágis facimus 	8
quam nós monet píetas. 	8a
sed híc, soror, assíde dum: multá volo tecum 	9
loquí de re viri. {PAN.} Salvéne, amabo? 	10
{SOR.} Speró quidem et volo; sed hóc, soror, crúcior, 	
patrém tuom meúmque adeo, unice qui unus † 	
civíbus ex omnibus probús perhibetur, 	
eúm nunc improbi viri ófficio uti, 	
virís qui tantas apséntibus nóstris 	15
facit íniurias immérito 	
nosque áb eis abducére volt. 	
haec rés vitae me, sóror, saturant, 	
haec míhi dividiae et sénio sunt. 	
{PAN.} Ne lácruma, soror, neu túo id animo 	20
fac quod tíbi tuos pater faceré minatur: 	
spes ést eum melius fácturum. 	
novi égo illum: ioculo istaec dicit, 	
neque illé sibi mereat Pérsarum 	
montís, qui esse aurei pérhibentur, 	25
ut istúc faciat quod tú metuis. 	
tamen sí faciat, minime irasci 	
decet, néque id immerito evéniet. 	
nam víri nostri domo ut ábierunt, 	
hic tértius annus. {SOR.} Ita út memoras. 	30
{PAN.} Quom ipsi ínterea vivánt, valeant, 	
ubi sínt, quid agant, ecquíd agant, 	
neque párticipant nos, néque redeunt. 	
{SOR.} An id dóles, soror, quia illi suom ófficium 	34-35
non cólunt, quom tu tuom fácis? {PAN.} Ita pol. 	36
{SOR.} Tace sís, cave sis audíam ego istuc 	
posthác ex te. {PAN.} Nam quíd iam? 	
{SOR.} Quia pól meo animo omnis sápientis 	
suom offícium aequom est colere ét facere. 	40
quam ob rem égo te hoc, soror, tametsi és maior, 	
moneo, út tuom memineris ófficium: 	
etsi ílli improbi sint átque aliter 	
nobís faciant quam aequómst, tam pol 	
ne quíd magis simus * omnibus obníxe opibus 	45
nostrum ófficium meminísse decet. 	
{PAN.} Placet; táceo. {SOR.} At memineris fácito. 	
[{PAN.} Nolo égo, soror, me credi esse immemorem viri, 	
neque ille éos honores, mihi quos habuit, perdidit; 	
nam pol mihi grata acceptaque eiust benignitas. 	50
et me quidem haec condicio nunc non paenitet, 	
neque est cur [non] studeam has nuptias mutarier; 	
verum postremo in patris potestate est situm: 	
faciendum id nobis quod parentes imperant. 	
{SOR.} Scio, atque in cogitando maerore augeor, 	55
nam propemodum iam ostendit suam sententiam. 	
{PAN.} Igitur quaeramus, nobis quid facto usus sit.] 	
	%I.ii 	
{ANTIPHO} Quí manet ut moneatur semper servos homo officium suom 	58
nec voluntáte id facere meminit, servos is habitu hau probust. 	
vos meministis quot kalendis petere demensum cibum: 	60
qui minus méministis quod opus sit facto facere in aedibus? 	
iam quidem in súo quicqué loco nisi erit mihi situm supellectilis, 	
quom ego revortar, vos monimentis commonefaciam bubulis. 	
non homines habitare mecum mi hic videntur, sed sues. 	
facite sultis, nitidae ut aedes meae sint, quom redeam domum. 	65
iam ego domi adero: ad meam maiorem filiam inviso modo; 	
siquis me quaéret, inde vocátote aliqui; aut iam egomet hic ero. 	
{SOR.} Quid agimus, soror, si óffirmabit pater adversum nos? {PAN.} Pati 	
nos oportet quod ille faciat, cuius potestas plus potest. 	
exorando, haud adversando sumendam operam censeo: 	70
gratiam per si petimus, spero áb eo impetrassere; 	
adversari sine dedecore et scelere summo haud possumus, 	
neque equidem id factura neque tu ut facias consilium dabo, 	
verum ut exoremus. novi ego nostros: exorabilest. 	
{ANT.} Principium ego quo pacto cum illis occipiam, id ratiocinor: 	75
utrum ego perplexim lacessam oratione ad hunc modum, 	
quasi numquam quicquam in eas simulem, quasi nil indaudiverim 	
eas in se meruisse culpam, an potius temptem saeviter, 	
[an minaciter. scio litis fore, ego meas novi optume.] 	
si manere hic sese malint potius quam alio nubere. 	80
non faciam. quid mi ópust decurso aetatis spatio cum meis 	
gerere bellum, quom nil, quam ob rem id faciam, meruisse arbitror? 	
minime, nolo turbas, séd hoc mihi optumum factu arbitror: 	
[sic faciam: adsimulabo quasi quam culpam in sese admiserint.] 	
perplexabilitér earum hodie perpavefaciam pectora; 	85
post id [agam] igitur deinde, ut animus meus erit, faciam palam. 	
multa scio faciunda verba. ibo intro. sed apertast foris. 	
{SOR.} Certo enim míhi paternae vocis sonitus auris accidit. 	
{PAN.} Is est ecastor. ferre advorsum homini occupemus osculum. 	
{SOR.} Salve, mi pater. {ANT.} Et vos ambae. ílico agite assidite. 	90
{SOR.} Osculum—{ANT.} Sat est ósculi mihi vostri. {PAN.} Quí, amabo, pater? 	
{ANT.} Quia ita meae animae salsura evenit. {SOR.} Asside hic, pater. 	
{ANT.} Non sedeo istic, vos sedete; ego sedero in subsellio. 	
{PAN.} Mane pulvinum. {ANT.} Bene procuras. mihi satis sic fultumst. sede. 	
{SOR.} Sine, pater. {ANT.} Quid opust? {PAN.} Opust. {ANT.} Mórem tibi geram. atque hoc est satis. 	95
{SOR.} Numquam enim nímis curare possunt suom parentem filiae. 	
quem aequiust nós potiorem habere quam te? postidea, pater, 	
viros nostros, quibus tú voluisti ésse nos matres familias. 	
{ANT.} Bonas ut aequomst facere facitis, quom tamen apsentis viros 	
proinde habetis quasi praesentes sint. {SOR.} Pudicitiast, pater, 	100
eos nos magnificare, qui nos socias sumpserunt sibi. 	
{ANT.} Num quis hic ést alienus nostris dictis auceps auribus? 	
{PAN.} Nullus praeter nosque teque. {ANT.} Vostrum animum adhiberi volo; 	
nám ego ad vos nunc imperitus rerum et morum mulierum, 	
discipulus venio ad magistras: quibus matronas moribus, 	105
quae optumae sunt, esse oportet? sed utraque ut dicat mihi. 	
{SOR.} Quid istuc est quod huc éxquaesitum mulierum mores venis? 	
{ANT.} Pol ego uxorem quaero, postquam vostra mater mortuast. 	
{SOR.} Facile invenies et peiorem et peius moratam, pater, 	
quam illa fuit: meliorem neque tu reperies neque sol videt. 	110
{ANT.} At ego ex te éxquaero atque ex istac tua sorore. {SOR.} Edepol pater, 	
scio ut oportet esse: si sint—ita ut ego aequom censeo. 	
{A.} Volo scire ergo, ut aequom censes. {S.} Vt, per urbem quom ambulent, 	
omnibus os opturent, ne quis merito male dicat sibi. 	
{ANT.} Dic vicissim nunciam tu. {PAN.} Quid vis tibi dicam, pater? 	115
{ANT.} Vbi facillime spectatur mulier, quae ingenio est bono? 	
{PAN.} Quoi male faciundi est potestas, quae ne id faciat temperat. 	
[{ANT.} Hau male istuc. age tu altera, utra sit condicio pensior, 	
virginemne an viduam habere? {SOR.} Quanta méa sapientiast, 	
ex malis multis malum quod minimumst, id minimest malum.] 	120
{ANT.} Qui potest mulier vitare vitiis? {SOR.} Vt cottidie 	
pridie caveat ne faciat quod pigeat postridie. 	
{ANT.} Quae tibi muliér videtur multo sapientissuma? 	
{PAN.} Quae tamen, cum res secundae sunt, se poterit noscere, 	
et illa quae aequo animo patietur sibi esse peius quam fuit. 	125
{ANT.} Edepol vos lepide temptavi vostrumque ingenium ingeni. 	
sed hoc est quod ad vos venio quodque esse ambas conventas volo: 	
mi auctores ita sunt amici, ut vos hinc abducam domum. 	
{SOR.} At enim nos, quarum res agitur, aliter auctores sumus. 	
nam aut olim, nisi tibi placebant, non datas oportuit, 	130
aut nunc non aequomst abduci, pater, illisce apsentibus. 	
{ANT.} Vosne ego patiar cum mendicis nuptas me vivo viris? 	
{SOR.} Placet ille meus mihi mendicus: suos rex reginae placet. 	
idem animust in paupertate qui olim in divitiis fuit: 	
[{ANT.} Vosne latrones et mendicos homines magni penditis? 	135
{Sor.}] non tu me argento dedisti, opinor, nuptum, sed viro. 	
{ANT.} Quid illos exspectatis, quí abhinc iam abierunt triennium? 	
quin vos capitis condicionem ex pessuma primariam? 	
{PAN.} Stultitiast, pater, venatum ducere invitas canes. 	
hostis est uxor, invita quae viro nuptum datur. 	140
{ANT.} Certumne est neutram vostrarum persequi imperium patris? 	
{PAN.} Persequimur, nam quo dedisti nuptum, abire nolumus. 	
{ANT.} Bene valete. ibo atque amicis vostra consilia eloquar. 	
{PAN.} Probiores credo arbitrabunt, si probis narraveris. 	
{ANT.} Curate igitur familiarem rem ut potestis. {PAN.} Optume, 	145
nunc places, quom recte monstras; nunc tibi auscultabimus. 	
nunc, soror, abeamus intro. {SOR.} Ímmo intervisam domum. 	
si a viro tibi forte veniet nuntius, facito ut sciam.— 	
{PAN.} Neque ego te celabo, neque tu me celassis quod scias. 	
eho, Crocotium, i, parasitum Gelasimum huc arcessito, 	150
tecum adduce; nam illum ecastor mittere ad portum volo, 	
si quae forte ex Asia navis heri aut hodie venerit. 	
nam dies totos apud pórtum servos unus assidet; 	
sed tamen volo intervisi. propera atque actutum redi.— 	
	%I.iii 	
{GELASIMVS} Famem ego fuisse suspicor matrem mihi, 	155
nam postquam natus sum, satur numquam fui. 	
neque quisquam melius referet matri gratiam 	
[quam egó meae matri refero ínvitissimus.] 	157a
neque rettulit, quam ego refero meae matri Fami. 	158
nam illa me in alvo menses gestavit decem, 	
at ego illam in alvo gesto plus annos decem. 	160
atque illa puerum me gestavit parvolum, 	
quo minus laboris cepisse illam existumo: 	
ego non pauxillulam in utero gesto famem, 	
verum hercle multo maximam et gravissimam; 	
uteri dolores mihi oboriuntur cotidie, † 	165
sed matrem parere nequeo, nec quid agam scio. 	
<atque> auditavi saepe hoc volgo dicier, 	
solere elephantum gravidam perpetuos decem 	
esse annos; eius ex sémine haec certost fames, 	
nam iam complures annos utero haeret meo. 	170
nunc si ridiculum hominem quaerat quispiam, 	
venalis ego sum cum ornamentis omnibus; 	
inanimentis explementum quaerito. 	
Gelasimo nomen mi indidit parvo pater, 	
quia inde iam a pausillo puero ridiculus fui. † 	175
propter pauperiem hoc adeo nomen repperi, 	
eo quía paupertas fecit ridiculus forem; 	
nam illa artis omnis perdocet, ubi quem attigit. 	
per annónam caram dixit me natum pater: 	
propterea, credo, nunc essurio ácrius. 	180
sed generi nostro haec redditast benignitas: 	
nulli negare soleo, siquis me essúm vocat. 	
oratio una interiit hominum pessume, 	
atque optuma hercle meo animo et scitissuma, 	
qua ante utebantur: 'véni illo ad cenam, sic face, 	185
promitte vero, ne gravare. est commodum? 	
volo inquam fieri, non amittam quin eas.' 	
nunc reppererunt iam ei verbo vicarium 	
(nihili quidem hercle verbumst ac vilissimum): 	
'vocem te ad cenam, nisi egomet cenem foris.' 	190
ei hércle ego verbo lumbos diffractos velim, 	
ni vere perierit, si cenassit domi. 	
haec verba subigunt mé uti mores barbaros 	
discam atque ut faciam praeconis compendium 	
itaque auctionem praedicem, ipse ut venditem. 	195
{CROCOTIVM} Hic illést parasitus, quem arcessitum missa sum. 	
quae loquitur auscultabo prius quam conloquar. 	
{GEL.} Sed curiosi sunt hic complures mali, 	
alienas res qui curant studio maximo, 	
quibus ipsis nullast res, quam procurent, sua: 	200
ei quando quem auctionem facturum sciunt, 	
adeunt, perquirunt quid sit causae ilico: 	
alienum aes cogat an pararit praedium, 	
uxorin sit reddenda dos divortio. 	
eos ómnis tametsi hercle haud indignos iudico 	205
qui multum miseri sint, laborent, nil moror: 	
dicam auctionis causam, ut damno gaudeant; 	
nam curiosus nemo est quin sit malevolus. 	
[ipse egomet quam ob rem aúctionem praedicem] 	208a
damna evenerunt maxuma misero mihi, 	209
ita me mancupia miserum adfecerunt male, 	210
potationes plurumae demortuae, 	
quot adeo cenae, quas deflevi, mortuae, 	
quot potiones mulsi, quae autem prandia, 	
quae inter continuom perdidi triennium. 	
prae maerore adeo miser atque aegritudine 	215
consenui; paene sum famé emortuos. 	
{CROC.} Ridiculus aeque nullus est quando esurit. 	
{GEL.} Nunc auctionem facere decretumst mihi: 	
foras necessumst quidquid habeo vendere. 	
adeste sultis, praeda erit praesentium. 	220
logos ridiculos vendo. áge licemini. 	
qui cena poscit? ecqui poscit prandio? 	
hercle aestumavi prandio, cena tibi. 	
ehem, adnuistin? nemo meliores dabit. 	
[nulli meliores esse parasito sinam.] 	225
vel unctiones Graecas sudatorias 	
vendo vel alias malacas, crapularias; 	
cavillátiones, adsentatiunculas 	
ac perieratiunculas parasiticas; 	
robiginosam strigilem, ampullam rubidam, 	230
parasitum inanem quo recondas reliquias. 	
haec veniisse iám opus est quantum potest, 	
ut decumam partem Hérculi polluceam. 	
{CROC.} Ecastor auctionem haúd magni preti. 	234-235
adhaesit homini ad infimum ventrem fames. 	236
adibo ad hominem. {GEL.} Quis haec est quae advorsum it mihi? 	
Epignómi ancilla haéc quidem est Crocotium. 	
{CROC.} Gelasime, salve. {GEL.} Non id est nomen mihi. 	
{CROC.} Certo mecastor id fuit nomen tibi. 	240
{GEL.} Fuit disertim, verum id usu perdidi: 	
nunc Miccotrogus nomine e vero vocor. 	
{C.} † Eu ecastor, risi te hodie multum. {G.} Quando aut quo in loco? 	
{CROC.} Hic quom auctionem praedicabas, {GEL.} Pessuma, 	244-245
eho an audivisti? {CROC.} Te quidem dignissumam. 	246
{G.} Quo nunc is? {C.} Ad te. {G.} Quid venis? {C.} Panegyris 	
rogare iussit ted ut opere maximo, 	
mecum simitu ut ires ad sese domum. 	
{GEL.} Ego illo mehercle vero eo quantum potest. 	250
iamne exta cocta sunt? quot agnis fecerat? 	
{CROC.} Illa quidem nullum sacrificavit. {GEL.} Quo modo? 	
quid igitur me volt? {CROC.} Tritici modios decem 	
rogare, opinor [te volt]. {GEL.} Mene, ut ab sese petam? 	
{CROC.} Immo ut a vobis mutuom nobis dares. 	255
{GEL.} Nega esse quod dem nec mihi nec mutuom, 	
neque aliud quicquam nisi hoc quod habeo pallium; 	
linguam quoque etiam vendidi datariam. {CROC.} Au, 	
nullan tibi lingua est? {GEL.} Quae quidem dicat 'dabo'; 	259-260
ventri reliqui eccam aliam quae dicat 'cedo'. 	261
{CROC.} Malum quidem sí vis—{GEL.} Haec eadem dicit tibi. 	
{CROC.} Quid nunc? ituru's an non? {GEL.} Abi sane domum, 	
iam illo venturum dicito. propera atque abi.— 	264-265
demiror quid illaec me ad se arcessi iusserit, 	266
quae numquam iussit me ad se arcessi ante hunc diem, 	
postquam vir abiit eius. miror quid siet, 	
nisi ut periclum fiat: visam quid velit. 	
sed eccum Pinacium eius puerum. hoc vide, 	270
satin ut facete, <aeque> atque ex pictura, astitit? 	
ne iste edepol vinum poculo pauxillulo 	
saepe exanclavit submerum scitissume. 	
	%II.i 	
{PINACIVM} Mercúrius, Iovis qui núntius perhibétur, numquam aequé patri 	274
suo núntium lepidum áttulit quam égo nunc meae erae núntiabo: 	275
ítaque onustum péctus porto laétitia lubéntiaque 	
néque lubet nisi gloriose quicquam proloqui profecto. 	
amoénitates omnium venerum et venustatum adfero 	
ripísque superat mi atque abundat pectus laetitia meum. 	
própera, Pinacium, pedes hortare, honesta dicta factis 	280
(nunc tíbi potestas adipiscendist gloriam laudem decus) 	
eraéque egenti subveni, [benefacta maiorum tuom] 	
quae mísera in exspectatione est Epignomi adventum viri. 	
proinde út decet, amat vírum suom, cupide expetit. nunc, Pinacium, 	
age út placet, curre ut lubet, cave quémquam flocci feceris, 	285
cubitis depulsa de via, tranquillam concinna viam; 	
si rex obstabit obviam, regem ipsum prius pervortito. 	
{GEL.} Quídnam dicam Pínacium 	
lascívibundum tam lubentem currere? 	288a
harúndinem fert sportulamque et hamulum piscarium. 	289
{PIN.} Sed tandem, opinor, aequiust eram mihi esse supplicem 	290
atque óratores mittere ad me donaque ex auro et quadrigas, 	
quí vehar, nam pedibus ire non queo. ergo iam revortar. 	
ad me adiri et supplicari égomet mi aequom censeo. 	
an véro nugas censeas, nihil esse quod ego nunc scio? 	
tantum a portu adporto bonum, tam gaudium grande adfero, 	295
vix ipsa domina hoc, nisi sciat, exoptare ab deis audeat. 	
nunc ultro id deportem? hau placet, neque id viri officium arbitror. 	
sic hoc videtur mihi magis meo cónvenire huic nuntio: 	
adversum veniat, opsecret, se ut nuntio hoc impertiam; 	
secundas fortunas decent superbiae. 	300
sed tandem cum recogito, qui potuit scire haec scire me? 	
nón enim póssum quin revortar, quin loquar, quin edissertem 	
erámque ex maerore eximam, bene facta maiorum meum 	
exaugeam atque illam augeam insperato opportuno bono: 	
contundam facta Talthubi contemnamque omnis nuntios; 	305
símulque [ad] cursuram meditabor [me] ad ludos Olympios. 	
sed spátium hoc occidit: brevest curriculo; quam me paenitet. 	
quid hoc? occlusam ianuam video. ibo et pultabo fores. 	
aperíte atque adproperáte, fores facite út pateant, removéte moram; 	
nimis haéc res sine curá geritur. vide quám dudum hic asto ét pulto. 	310
somnóne operam datis? éxperiar, fores án cubiti ac pedes plús valeant. 	
nimis véllem hae fores erum fúgissent, ea caúsa ut haberent ma<lum mag>num; 	
deféssus sum pultándo. 	
hoc póstremumst. vae vobis. 	
{GEL.} Ibo átque hunc compellábo. 	315
salvós sis. {PIN.} Et tu sálve. 	
{GEL.} Iam tú piscator fáctu's? 	
{PIN.} Quam prídem non edísti? 	
{G.} Vnde ís? quid fers? quid féstinas? {P.} Tua quód nil refert, né cures. 	319-320
{G.} Quid istíc inest? {P.} Quas tu edés colubras. {G.} Quid tam íracundu's? {PIN.} Si ín te 	321
pudor ádsit, non me appélles. 	
{GEL.} Possúm scire ex te vérum? 	
{PIN.} Potes: hódie non cenábis. 	324-325
	%II.ii 	
{PANEGYRIS} Quisnam, ópsecro, has frangit fóres? ubi est? 	326
tun haéc facis? tun mihi huc hóstis venis? 	326a
{GEL.} Salvé, tuo arcessitú venio huc. {PAN.} Ean grátia fores effríngis? 	327
{GEL.} Tuos ínclama, tui délinquont: ego quíd me velles vísebam; 	
nam mé quidem harum míserebat. {PIN.} Ergo aúxilium properé latumst. 	
{PA.} Quisnam híc loquitur tam própe nos? {PI.} Pinacium. {PA.} Úbi is est? 	330
{PIN.} Réspice ad me et relínque egentem párasitum, Panégyris. 	
{PAN.} Pinacium. {PIN.} Istuc indiderunt nomen maiores mihi. 	
{PAN.} Quid agis? {PIN.} Quid agam rogitas? {PAN.} Quidni rogitem? {PIN.} Quid mecum est tibi? 	
{PAN.} Mein fastidis, propudiose? eloquere propere, Pinacium. 	
{PI.} Iube me omittere igitur hos, qui retinent. {PA.} Qui retinent? {PI.} Rogas? 	335
omnia membra lassitudo mihi tenet. {PAN.} Linguam quidem 	
sat scio tibi non tenere. {PIN.} Ita celeri curriculo fui 	
propere a portu, tui honoris causa. {PAN.} Ecquid adportas boni? 	
{PIN.} Nimio † inparti multo tanto plus quam speras. {PAN.} Salva sum. 	
{PIN.} At ego perii, quoi medullam lassitudo perbibit. 	340
{GEL.} Quid ego, quoi misero medullam ventris percepit fames. 	
{PAN.} Ecquem convenisti? {PIN.} Multos. {PAN.} At virum? {PIN.} Equidem plurimos: 	
verum ex multis nequiorem nullum quám hic est. {GEL.} Quo modo? 	
iam dudum ego ístum patior dicere iniuste mihi. 	
praeterhac si me inritassis—{PIN.} Edepol essuries male. 	345
{GEL.} Animum inducam, ut istuc verum te elocutum esse arbitrer. 	
{PIN.} Munditias volo fieri. ecferte huc scopas simulque harundinem, 	
ut operam omnem araneorum perdam et texturam improbem 	
deiciamque eorum ómnis telas. {GEL.} Miseri algebunt postea. 	
{PIN.} Quid? illos itidemne esse censes quasi te, cum veste unica? 	350
cape illas scopas. {GEL.} Cápiam. {PIN.} Hoc egomet, tu hoc converre. {GEL.} Ego fecero. 	
{PIN.} Ecquis huc effert nassiternam cúm aqua? {GEL.} Sine suffragio 	
populi tamen aedilitatem hic quidém gerít. {PIN.} Age tu ocius 	
† pinge, humum consperge ante aedis. {G.} Faciam. {P.} Factum oportuit. 	
ego hinc araneas de foribus deiciam et de pariete. 	355
{GEL.} Edepol rem negotiosam. {PAN.} Quid sit, nil etiam scio, 	
nisi forte hospites venturi sunt. {PIN.} <Vos> lectos sternite. 	
{GEL.} Principium placet de lectis. {PIN.} Alii ligna caedite, 	
alii piscis depurgate, quos piscatu rettuli, 	
pernam et glandium deicite. {GEL.} Hic hercle homo nimium sapit. 	360
{PAN.} Non ecastor, ut ego opinor, satis erae morem geris. 	
{PIN.} Immo res omnis relictas habeo prae quod tu velis. 	
{PAN.} Tum tu igitur, qua causa missus es ad portum, id expedi. 	
{PIN.} Dicam. postquam me misisti ad portum, cum luci simul, 	
commodum radiosus sese sol superabat ex mari. 	365
dum percontor portitores, ecquae navis venerit 	
ex Asia, negant venisse, conspicatus sum interim 	
cercurum, quo ego me maiorem non vidisse censeo. 	
in portum vento secundo, velo passo pervenit. 	
alius alium percontamur: quoiast navis? quid vehit? 	370
interibi Epignomúm conspicio tuom virum et servom Stichum. 	
{PAN.} Hem quid? Epignomum elocutu's? {PIN.} Tuom virum. {GEL.} Et vitam meam. 	
{PIN.} Venit inquam. {PAN.} Tutin ipsus ipsum vidisti? {PIN.} Lubens. 	
argentí aurique advexit nimium. {GEL.} Nimis factum bene. 	
hercle vero capiam scopas atque hoc convorram lubens. 	375
{PIN.} Lanam purpuramque multam. {GEL.} Em qui ventrem vestiam. 	
{PIN.} Lectos eburatos, auratos. {GEL.} Accubabo regie. 	
{PIN.} Tum Babylonica et peristroma tonsilia et tappetia 	
advexit, nimium bonae rei. {GEL.} Hercle rem gestam bene. 	
{PIN.} Poste, ut occepi narrare, fidicinas, tibicinas, 	380
sambucas advexit secum forma eximia. {GEL.} Eugepae, 	
quando adbibero, adludiabo: tum sum ridiculissumus. 	
{PIN.} Poste unguenta multigenerum multa. {GEL.} Non vendo logos. 	
iam non facio aúctionem, mi optigit hereditas: 	
malivoli, perquisitores auctionum, perierint. 	385
Hercules, decumam esse adauctam tibi quam vovi gratulor. 	
[spes est, tandem aliquando inportunam exigere ex utero famem.] 	
{PIN.} Poste autem advexit parasitos secum. {GEL.} Ei, perii miser. 	
{PIN.} Ridiculissumos. {GEL.} Revorram hercle hoc quod converri modo. 	
{PAN.} Vidistin virum sororis Pamphilum? {PIN.} Non. {PAN.} Non adest? 	390
{PIN.} Immo venisse eum simitu aiebat ille: ego huc citus 	
praecucurri, ut nuntiarem nuntium exoptabilem. 	
{GEL.} Venales logi sunt illi, quos negabam vendere. 	
ilicet, iam meo malost quod malevolentes gaudeant. 	
Hercules, qui deus sis, sane discessisti non bene. 	395
{PAN.} I intro, Pinacium, iube fámulos rem divinam mi apparent. 	
bene vale. {GEL.} Vin administrem? {PAN.} Sat servorum habeo domi.— 	
{GEL.} Enim vero, Gelasime, opinor provenisti futtile, 	
si neque ille adest neque hic, qui venit, quicquam subvenit. 	
ibo intro ad libros et discam de dictis melioribus; 	400
nam ni illos homines expello, ego occidi planissume.— 	
	%III.i 	
{EPIGNOMVS} Quom bene re gesta salvos convortor domum, 	402
Neptuno grates habeo et Tempestatibus; 	
simul Mercurio, qui me in mercimoniis 	
iuvit lucrisque quadruplicavit rem meam. 	405
olim quos abiens adfeci aegrimonia, 	
eos núnc laetantis faciam ádventu meo. 	
nam iam Antiphonem conveni adfinem meum 	
cumque eo reveni ex inimicitia in gratiam. 	
videte, quaeso, quid potest pecunia: 	410
quoniam bene gesta re rediisse me videt 	
magnasque adportavisse divitias domum, 	
sine advocatis ibidem in cercuro in stega 	
in amicitiam atque in gratiam convortimus. 	
et is hodie apud me cenat et frater meus; 	415
nam heri ambo in uno portu fuimus, sed mea 	
hodie solutast navis aliquanto prius. 	
age abdúce hasce intro, quas mecum adduxi, Stiche. 	
{STICHVS} Ere, sí ego taceam seu loquar, scio scire te 	
quam multas tecum miserias mulcaverim. 	420
nunc hunc diem unum ex illis multis miseriis 	
volo mé eleutheria capere advenientem domum. 	
{EPIG.} Et ius et aequom postulas: sumas, Stiche. 	
in hunc diem te nil moror; abi quo lubet. 	
cadum tibi veteris vini propino. {ST.} Papae, 	425
ducam hodie amicam. {EPIG.} Vel decem, dum de tuo. 	
{S.} Quid? hoc etiam unum? {E.} Quid id autem unumst? expedi. 	
{STICH.} Ad cenam ibone? {EPIG.} Si vocatu's, censeo. 	
{STICH.} Sic hoc placet; rogatu necne, nil moror. 	
{EPIG.} Vbi cenas hodie? {STICH.} Sic hanc rationem institi: 	430
amicam ego habeo Stephanium hinc ex proxumo, 	
tui frátris ancillam: eo condixi in symbolam 	
ad cenam, ad eius consérvom Sangarinum Syrum. 	
eademst amica ambobus, rivales sumus. 	
{EPIG.} Age abduce hasce intro. hunc tibi dedo diem. 	435
{STICH.} Meam culpam habeto, nisi probe excruciavero. 	
iam hercle ego per hortum ad amicam transibo meam 	
mi hanc occupatum noctem; eadem symbolam 	
dabo et iubebo ad Sangarinum cenam coqui. 	
aut egomet ibo atque opsonabo opsonium. 	440
Sangarinus scio iam hic aderit cum domino suo, 	
servos homo, qui nisi temperi ad cenam meat, 	
advorsitores pol cum verberibus decet 	
dari, uti eum verberabundi adducant domum. 	
parata res faciam ut sit. egomet me moror. 	445
atque id ne vos miremini, hominis servolos 	
potare, amare atque ad cenam condicere: 	
licet haec Athenis nobis. sed quom cogito, 	
potius quam invidiam inveniam, est etiam hic ostium 	
aliud posticum nostrarum harunc aedium: 	450
[posticam partem magis utuntur aedium] 	450a
ea ibo opsonatum, eadem referam opsonium: 	451
per hortum utroque commeatus continet. 	
ite hac secundum vos me. ego hunc lacero diem.— 	
	%III.ii 	
{GELASIMVS} Libros inspexi; tam confido quam potis, 	454
me meum optenturum regem ridiculis meis. 	455
nunc interviso, iamne a portu advenerit, 	
ut eum ádvenientem meis dictis deleniam. 	
{EPIG.} Hic quidém Gelasimus est parasitus, qui venit. 	
{GEL.} Auspicio hodie óptumo exivi foras: 	
mustela murem ábstulit praeter pedes; 	460
cum strena óbscaevavit; spectatum hoc mihist. 	
nam ut illa vitam repperit hodie sibi, 	
item me spero facturum: augurium hac facit. 	
Epignómus hic quidemst qui ástat. ibo atque adloquar. 	
<o> Épignome, ut ego nunc te conspicio libens, 	465
ut prae laetitia lacrimae prosiliunt mihi. 	
valuistin usque? {EPIG.} Sustentatumst sedulo. 	
{GEL.} Propino tibi salutem plenis faucibus. 	
{EPIG.} Bene atque amice dicis. di dent quae velis. 	
{GEL.} Cenem illi apud te, quoniam salvos advenis. 	470-471
{EPIG.} Locatast opera nunc quidem; tam gratiast. 	472
{G.} Promitte. {E.} Certumst. {G.} Sic face inquam. {E.} Certa res. 	
{G.} Lubente me hercle facies. {E.} Idem ego istuc scio. 	
quando usus veniet, fiet. {GEL.} Nunc ergo usus est. 	475
{EPIG.} Non edepol possum. {GEL.} Quid gravare? censeas. 	
nescio quid vero hábeo in mundo. {EPIG.} I modo, 	
alium convivam quaerito tibi in hunc diem. 	
{GEL.} Quin tu promittis? {EPIG.} Non graver, si possiem. 	
{GEL.} Vnum quidem hercle certo promitto tibi: 	480
libens accipiam certo, si promiseris. 	
{EP.} Valeas. {GEL.} Certumnest? {EP.} Certum. cenabo domi. 	
{GEL.} [Quando quidem tu ad me non vis promittere] 	
sed—quoniam nil processit hac, ego ivero 	
apertiore magis via; ita plane loquar: 	485
vin ad te ad cenam veniam? {EPIG.} Si possim, velim; 	
verum hic apud me cenant alieni novem. 	
{GEL.} Hau postulo equidem med in lecto accumbere: 	
scis tu me esse unisubselli virum. 	
{EPIG.} At ei óratores sunt popli, summi viri; 	490
Ambracia veniunt huc legati publice. 	
{GEL.} Ergo oratores populi, summates viri, 	
summi accubent, ego infimatis infimus. 	
{EPIG.} Haud aequomst te inter oratores accipi. 	
{GEL.} Equidem hercle orator sum, sed procedit parum. 	495
{EPIG.} Cras de reliquiis nos volo. multum vale.— 	
{GEL.} Perii hercle vero plane, nihil obnoxie. 	
uno Gelasimo minus est quam dudum fuit. 	
certumst mustelae posthac numquam credere, 	
nam incertiorem nullam novi bestiam; 	500
quaen eapse deciens in die mutat locum, 	
ea ego auspicavi ín re capitali mea? 	
certumst amicos convocare, ut consulam 	
qua lege nunc med essurire oporteat.— 	
	%IV.i 	
{ANTIPHO} Íta me di bene amént measque mihi [bene] servassint filias, 	505
ut mihi volup est, Pamphilippe, quia vos in patriam domum 	
rediisse video bene gesta re ambos, te et fratrem tuom. 	
{PAMPHILIPPVS} Satis abs te accipiam, nisi videam mihi te amicum esse, Antipho; 	
nunc quia té amicum mihi experior esse, credetur tibi. 	
{ANT.} Vocem ego te ad me ad cenam, frater tuos ni dixisset mihi, 	510
te apud se cenaturum esse hodie, quom me ad se ad cenam vocat. 	
et magis pár fuerat me vobis dare cenam advenientibus, 	
quam me ad illúm promittere, nisi nollem ei advorsarier. 	
nunc me gratiam abs te inire verbis nil desidero: 	
cras apud me éritis et tu et ille cum vostris uxoribus. 	515
{PAMPH.} At apud mé perendie. nam ille heri me iam vocaverat 	
in hunc diem. sed satin ego tecum pacificatus sum, Antipho? 	
{ANT.} Quando ita rem gessistis ut vos velle amicosque addecet, 	
pax commersque est vobis mecum. nam hoc tu facito ut cogites: 	
ut cuique homini res paratast, périnde amicis utitur: 	520
si res firma, <item> fírmi amici sunt; sin res laxe labat, 	
itidem amici conlabascunt: res amicos invenit. 	
{EPIGNOMVS} Iam redeo. nimiast voluptas, ubi diu afueris domo, 	
domum ubi rédieris, sí tibi nullast aegritudo animo obviam. 	
nam ita me absente familiarem rem uxor curavit meam, 	525
omnium me éxilem atque inanem fecit aegritudinum. 	
sed eccum fratrem Pamphilippum, incedit cum socero suo. 	
{P.} Quid agitur, Epignome? {E.} Quid tu? quam dudum in portum venis? 	
{PAMPH.} Hau longissume. {EPIG.} Postilla iam iste est tranquillus tibi? 	
{A.} Magis quam mare quo ambo estis vecti. {E.} Facis ut alias res soles. 	530
hodiene exoneramus navem, frater? {PAMPH.} Clementer volo. 	
nos potius oneremus nosmet vícissatim voluptátibus. 	
quam mox coctast cena? inpransus ego sum. {E.} Abi intro ad me et lava. 	
{PAMPH.} Deos salutatum atque uxorem módo intro devortor domum; 	
haec si ita ut volo conficio, continuo ad te transeo. 	535
{EPIG.} Apud nos eccillam festinat cum sorore uxor tua. 	
{PAMPH.} Optumest, iam istoc morai minus erit. iam ego apud te ero. 	
{ANT.} Prius quam abis, praesente ted huic apologum agere unum volo. 	
{PAMPH.} Maxume. {ANT.} Fuit olim, quasi ego sum, senex; ei filiae 	
duae erant, quasi nunc meae sunt; eae erant duobus nuptae fratribus, 	540
quasi nunc meae sunt vobis. {EPIG.} Miror quo evasurust apologus. 	
{ANT.} Erant minori illi adulescenti fidicina et tibicina, 	
peregre advexerat, quasi nunc tu; sed ille erat caeleps senex, 	
quasi ego nunc sum. {E.} Perge porro. praesens hic quidem est apologus. 	
{ANT.} Deinde senex ille illi dixit, cuius erat tibicina, 	545
quasi ego nunc tibi dico: {EPIG.} Ausculto atque animum advorto sedulo. 	
{ANT.} 'Ego tibi meam filiam, bene quicum cubitares, dedi: 	
nunc mihi reddi ego aequom esse abs te quicum cubitem censeo.' 	
{EPIG.} Quis istuc dicit? an ille quasi tu? {ANT.} Quasi ego nunc dico tibi. 	
'Immo duas dabo,' inquit ille adulescens 'una si parumst; 	550
et si duarum paenitebit,' inquit 'addentur duae.' 	
{E.} Quis istuc quaeso? an ille quasi ego? {A.} Is ipse quasi tu. <tum> senex 	
ille quasi ego: 'si vis,' inquit 'quattuor sane dato, 	
dúm equidem hercle quod edint addas, meum ne contruncent cibum.' 	
{EPIG.} Videlicet parcum illum fuisse senem, qui <illi istaec> dixerit, 	555
quóm ille, illi qui pollicetur, eum cibum poposcerit. 	
{ANT.} Videlicet non fuisse illum aequom ádulescentem, qui ilico 	
ubi ille poscit denegavit dare se granum tritici. 	
hercle qui aequom postulabat ille senex, quando quidem 	
filiae illae dederat dotem, accipere pro tibicina. 	560
{EPIG.} Hercle ille quidem certo adulescens docte vorsutus fuit, 	
qui seni illi concubinam dare dotatam noluit. 	
{ANT.} Senex quidem voluit, si posset, indipisci de cibo; 	
quia nequit, qua lege licuit velle dixit fieri. 	
'fiat' ille inquít adulescens. 'facis benigne' inquit senex. 	565
'habeon rem pactam?' inquit. 'faciam ita' inquit 'ut fieri voles.' 	
sed ego ibo intro et gratulabor vostrum adventum filiis. 	
poste ibo lautum ín pyelum, ibi fovebo sénectutem meam. 	
post ubi lavero, otiosus vos opperiar accubans.— 	
{PAMPH.} Graphicum mortalem Antiphonem, ut apologum fecit quam fabre. 	570
{EPIG.} Etiam nunc scelestus <se> esse ducit pro adulescentulo. 	
dabitur homini amica, noctu quae in lecto occentet senem; 	
namque edepol aliud quidem illi quid amica opus sit nescio. 	
{PAMPH.} Sed quid agit parasitus noster Gelasimus? etiam valet? 	
{E.} Vidi edepol hominem haud perdudum. {P.} Quid agit? {E.} Quod famelicus. 	575
{P.} Quin vocavisti hominem ad cenam? {E.} Ne quid advéniens perderem. 	
atque eccum tibi lúpum in sermone: praesens esuriens adest. 	
{PAMPH.} Ludificemur hominem. {EPIG.} Capti consili memorem mones. 	
	%IV.ii 	
{GELASIMVS} Sed ita ut occepi narrare vobis: quom hic non adfui, 	579
cúm amicis deliberavi iam et cum cognatis meis. 	580
ita mi auctores fuere, ut egomet me hodie iugularem fame. 	
sed videone ego Pamphilippum cum fratre Epignomo? atque is est. 	
adgrediar hominem. <o> sperate Pamphilippe, o spes mea, 	
o mea vita, o mea voluptas, salve. salvom gaudeo 	
peregre te in patriam rediisse. {PAMPH.} Salvo salve, Gelasime. 	585
{G.} Valuistin bene? {P.} Sustentatumst sedulo. {G.} Edepol gaudeo. 	
edepol ne ego nunc mihi medimnum mille esse argenti velim. 	
{EPIG.} Quid eo tibi opust? {GEL.} Hunc hercle ad cenam ut vocem, te non vocem. 	
{EPIG.} Advorsum te fabulare. {GEL.} Illud quidem, ambos ut vocem; 	
et equidem simitu hau maligne vos invitassem domum 	590
ad me, sed mihi ipsi domi meae nihil est. atque hoc scitis vos. 	
{EPIG.} Edepol te vocem lubenter, si superfiat locus. 	
{G.} Quin tum stans obstrusero aliquid strenue. {E.} Immo unum hoc potest. 	
{G.} Quid? {E.} Vbi convivae abierint, tum venias. {G.} Vae aetati tuae. 	
{EPIG.} Vasa lautum, non ad cenam dico. {GEL.} Di te perduint. 	595
quid ais, Pamphilippe? {PAMPH.} Ad cenam hercle alio promisi foras. 	
{G.} Quid, foras? {P.} Foras hércle vero. {G.} Qui malum tíbi lasso libet 	
foris cenare? {PAMPH.} Vtrum tu censes? {GEL.} Iuben domi cenam coqui 	
atque ad illúm renuntiari? {PAMPH.} Solus cenabo domi? 	
{GEL.} Non enim sólus: me vocato. {PAMPH.} At ille ne suscenseat, 	600
mea qui causa sumptum fecit. {GEL.} Facile excusari potest. 	
mihi modo ausculta, iube cénam domi coqui. {EPIG.} Non me quidem 	
faciet auctore, hodie ut illum decipiat. {GEL.} Non tu hinc abis? 	
nisi me non perspicere censes quid agas. cave sis tu tibi, 	
nam illic homó tuam hereditatem inhiát, quasi esuriens lupus. 	605
non tu scis, quam éfflictentur homines noctu hic in via? 	
{PAMPH.} Tanto pluris qui defendant ire advorsum iussero. 	
{EPIG.} Non it, non it, quia tanto opere suades ne ebitat. {GEL.} Iube 	
domi mi tibique tuaeque uxori celeriter cenam coqui. 	
si hercle faxis, non opinor dices deceptum fore. 	610
{PAMPH.} Per hanc tibi cenam incenato, Gelasime, esse hodie licet. 	
{GEL.} Ibisne ad cenam foras? {PAMPH.} Apud frátrem ceno in proxumo. 	
{G.} Certumnest? {P.} Certum. {G.} Edepol te hodie lapide percussum velim. 	
{PAMPH.} Non metuo: per hortúm transibo, non prodibo in publicum. 	
{EPIG.} Quid ais, Gelasime? {GEL.} Oratores tu accipis, habeas tibi. 	615
{EPIG.} Tua pol refert. {GEL.} Enim, si quidem meá refert, opera utere. 	
{EPIG.} Posse edepol tibi opinor etiam uni locum condi * 	
ubi accubes. {PAMPH.} Sane faciundum censeo. {GEL.} O lux oppidi. 	
{EPIG.} Si arte poteris accubare. {GEL.} Vél inter cuneos ferreos; 	
tantillum loculi, ubi catellus cubet, id mi satis est loci. 	620
{E.} Exorabo aliquo modo. veni. {G.} Hucine? {E.} Immo in carcerem; 	
nam hic quidem genium meliorem tuom non facies. eamus, tu. 	
{PAMPH.} Deos salutabo modo, poste ad te continuo transeo.— 	
{G.} Quid igitur? {E.} Dixi equidem, in carcerem ires. {G.} Quin si iusseris, 	
eo quoque ibo. {E.} Di immortales, hic quidem pól summam in crucem 	625
cena aut prandio perduci potest. {GEL.} Ita ingenium meumst: 	
quicumvis depugno multo facilius quam cum fame. 	
{EPIG.} Dum parasitus mi atque fratri fuisti, rem confregimus. 	
{GEL.} Non nego ista ápud te. {EPIG.} Satis spectatast mihi iam tua felicitas; 	
nunc ego nolo ex Gelasimo mihi fieri te Catagelasimum.— 	630
{GEL.} Iamne abiisti? Gelasime, vide quíd es capturus consili. 	
egone? tune. mihine? tibine. viden ut annonast gravis? 	
viden, benignitates hominum ut periere et prothymiae? 	
viden ridiculos nihili fieri, atque ipsos parasitarier? 	
numquam edepol me vivom quisquam in crastinum inspiciet diem; 	635
nam mihi iam intus potione iuncea onerabo gulam, 	
neque ego hoc committam, ut me esse homines mortuom dicant fame.— 	637-640
	%V.i 	
{STICHVS} More hoc fit, atque stulte mea sententia: 	641
si quem hominem exspectant, eum solent provisere; 	
qui hercle illa causa ócius nihilo venit. 	
idem ego nunc facio, qui proviso Sagarinum, 	
qui nihilo citius veniet tamen hac gratia. 	645
iam hercle ego decumbam solus, si ille huc non venit. 	
cadum modo hinc a me huc cum vino transferam, 	
postidea accumbam. quasi nix tabescit dies.— 	
	%V.ii 	
{SANGARINVS} Salvete, Athenae, quae nutrices Graeciae, 	649
sperata erilis patria, te video libens. 	650
sed amica mea et conserva quid agat Stephanium 	
curaest, ut valeat. nam Sticho mandaveram, 	
salutem ut nuntiaret atque ei ut diceret 	
me hodie venturum, ut cenam coqueret temperi. 	
sed Stichus est hic quidem. {STICHVS} Fecisti, ere, facetias, 	655
quom hoc donavisti dono tuom servom Stichum. 	
pro di immortales, quot ego voluptates fero, 	
quot risiones, quot iocos, quot savia, 	
saltationes, blanditias, prothymias. 	
{SANG.} Stiche. {STICH.} Hem. {SANG.} Quíd fit? {STICH.} Euge, Sangarine lepidissume. 	660
fero convivam Dionysum mihique et tibi. 	
namque edepol cena cocta est, locus liber datust 	
mihi et tibi apud vos (nam apud nos est convivium, 	
ibi voster cenat cum uxore adeo et Antipho, 	
ibidem erus est noster), hoc mihi dono datumst. 	665
{SANG.} Quis somniavit aurum? {STICH.} Quid id ad te attinet? 	
proin tu lavare propera. {SANG.} Lautus sum. {STICH.} Optime, 	
[sequere ergo hác me íntro. {SANG.} Ego vero sequor. 	
Stich.] volo eluamus hodie, peregrina omnia 	
relinque, Athenas nunc colamus. sequere me.— 	670
{SANG.} Sequor, et domum redeunti principium placet. 	
bona scaeva strenaque obviam occessit mihi.— 	
	%V.iii 	
{STEPHANIVM} Mirúm videri némini vestrúm volo, spectatóres, 	673
quid ego hinc, quae illic habito, exeam: faciam vos certiores. 	674-675
domo dúdum huc arcessita sum, <nam> quoniam nuntiatum est 	676
istarum venturos viros, ibi festinamus omnes; 	
lectis sternendis studuimus munditiisque apparandis. 	
intér illud tamen negotium meis curavi amicis, 	
Sticho et conservo Sagarino meo, cena cocta ut esset. 	680
Stichus obsonatust, ceterum ego operam do: is adlegavit. 	
nunc ibo hinc et amicos meos curabo hic advenientes.— 	
	%V.iv 	
{SANGARINVS} Ágite ite foras: férte pompam. cádo te praefició, Stiche. 	683
omnibus módis temptare certumst nostrum hodie convivium. 	
ita me di ament, lepide accipimur quom hoc recipimur in loco. 	685
quisquis praetéreat, comissatum volo vocari. {STICHVS} Convenit, 	
dum quidem hercle quisque veniat, <veniat> cum vino suo. 	
nam hinc quidem hodie polluctura praeter nos dabitur nemini. † 	
nosmet inter nos ministrémus monotropi. {SANG.} Hoc conviviumst 	
pro opibus nostris satis commodule nucibus, fabulis, ficulis, 	690
oleae † interiplio, lupillo, comminuto crustulo. 	
{STICH.} Sat est: servo homini módeste melius facere sumptum quam ampliter. 	
suom quemque decet: quibus divitiae domi sunt, scaphiis cantharis 	
batiocis bibunt, át nos nostro Samiolo poterio: 	
tamen bibimús nos, tamen efficimus pro opibus nostra moenia. 	695
{SANG.} Age dice uter utrubi áccumbamus. {STICH.} Abi tu sane superior. 	
atque adeo, ut tu scire possis, pacto ego hoc técum divido: 	
vide, utram tibi libet etiam nunc capere, cape provinciam. 	
{SANG.} Quid istuc est provinciai? {STICH.} Vtrum Fontine an Libero 	
imperium te inhibere mavis? {SANG.} Nimio liquido Libero. 	700
sed amica mea et tua dum cenat dumque se exórnat, nos volo 	
tamen ludere inter nós. strategum te facio huic convivio. 	
{STICH.} Nimium lepide in mentem venit: potius quam in subsellio 	
cynice hic accipimur quam in lectis. {SANG.} Immo enim nímio hic dulcius. 	
sed interim, stratege noster, cur hic cessat cantharus? 	705
vide, quot cyathos bibimus. {STICH.} Tot quot digiti tibi sunt in manu. 	
cantio Graecast: ἢ πέντ’ ἢ τρία πῖν’ ἢ μὴ τέτταρα. 	
{SANG.} Tibi propino. decumam a fonte tibi tute inde, si sapis. 	
bene vos, bene nos, bene te, bene me, bene nostram etiam Stephanium. 	
[{STICH.} Bibe si bibis. {SANG.} Non mora erit apud me. {STICH.} Edepol convivi sat est, 	710
modo nostra huc amica accedat: id abest, aliud nil abest.] 	
{STICH.} Lepide hoc actum est. tibi propino cantharum. vinum tu habes. 	
{SA.} Nimis vellem aliquid pulpamenti. {ST.} Si horum, quae adsunt, paenitet, 	
nihil est. tene aquam. {SANG.} Melius dicis; nil moror cuppedia. 	
bibe, tibicen. age si quid agis, bíbendum hercle hoc est, ne nega. 	715
quid hic fastidis quod faciundum vides esse tibi? quin bibis? 	
[age si quid agis] accipe inquam. non hoc <tuo fit sumptu>: inpendet publicum. 	
haud tuom istúc est te vereri. éripe ex ore tibias. 	
{STICH.} Vbi illic biberit, vel servato meum modum vel tu dabo. † 	
nolo ego nos † prosumo bibere. nulli rei erimus postea; 	720
namque edepol quam vis desubito vel cadus verti potest. 	
{SANG.} Quid igitur? quamquam gravatus fuisti, non nocuit tamen. 	
age, tibicen, quando bíbisti, refer ad labeas tibias, 	
suffla celeriter tibi buccas quasi proserpens bestia, 	
agedum. Stiche, uter démutassit, poculo multabitur. 	725
{STICH.} Bonum ius dicis. impetrare oportet qui aequom postulat. 	
{SANG.} Age ergo observa. si pecassis, multam hic retinebo ilico. 	
{ST.} Optimum atque aequissimum oras. em tibi hoc primum omnium: 	
haec facetiast, amare inter se rivalis duos, 	
uno cantharo potare, únum scortum ducere. 	730
hoc memorabilest: ego tu sum, tu es ego, unianimi sumus, 	
unam amicam amamus ambo, mecum ubi est, tecum est tamen; 	
tecum ubi autem est, mecum ibi autemst: neuter neutri ínvidet. 	
{SANG.} Ohe, iam satis, nolo obtaedescat; alium ludum nunc volo. 	
{STICH.} Vin amicam huc evocemus? ea saltabit. {SANG.} Censeo. 	735
{STICH.} Mea suavis, amabilis, amoena Stephanium, ad amores tuos 	
foras egredere, satis mihi pulchra és. {SANG.} At enim pulcherrima. 	
{STICH.} Fac nos hilaros hilariores opera atque adventu tuo. 	
{SANG.} Peregre advenientes te expetimus, Stephaniscidium, mel meum, 	739-740
sí amabilitas tibi nostrá placet, si tibi ambo áccepti sumus. 	741
	%V.v 	
{STEPHANIVM} Mórem vobis geram, meaé deliciae. nam íta me Venus amoéna amet, 	742
ut ego huc iam dudum simitu exissem vobiscum foras, 	
nisi me vobis exornarem. nam ita est ingenium muliebre: 	
bene cum lauta est, tersa ornata ficta est, infecta est tamen; 	745
nimioque sibi mulier meretrix repperit odium ocius 	
sua inmunditia, quam in perpetuom ut placeat munditia sua. 	
{STICH.} Nimium lepide fabulata est. {SANG.} Veneris mera est oratio, 	
{ST.} Sangarine. {SA.} Quid est? {ST.} Totus doleo. {SA.} Totus? tanto miserior. 	
{STEPH.} Vtrubi accumbo? {SANG.} Vtrubí tu vis? {STEPH.} Cum ambobus volo, nam ambos amo. 	750
{STICH.} Vapulat peculium, actum est. {SANG.} Fugit hoc libertas caput. 	
{STEPH.} Date mihi lócum, ubi accumbam, amabo, siquidem placeo. {STICH.} Tun mihi? 	
{STEPH.} Cupio cúm utroque. {STICH.} Ei mihi, bene <ego> dispereo. quid ais? {SANG.} Quid est? 	
{STICH.} Ita me di ament, numquam enim fíet hodie, haec quin saltet tamen. 	
age, mulsa mea suavitudo, salta: saltabo ego simul. 	755
{SANG.} Numquam edepol med istoc vinces, quin ego ibidem pruriam. 	
{STEPH.} Siquidem mihi saltandum est, tum vos date bibat tibicini. 	
{STICH.} Et quidem nóbis. {SANG.} Tene, tibicen, primum; postidea loci 	
si hoc eduxeris, proinde ut consuetu's antehac, celeriter 	
lepidam et suavem cantionem aliquam occupito cinaedicam, 	760
ubi perpruriscamus usque ex unguiculis. inde huc aquam. 	
	%V.vi 	
tene tu hóc, educe. dudum placuit potio: 	762
nunc minus gravate iam accipit. tene tu. interim, 	
meus oculus, da mihi savium, dum illic bibit. 	
{STICH.} Prostibilest tandem? stantem stanti savium 	765
dare amicum amicae? euge euge, sic furi datur. 	
{SANG.} Age, iam infla buccas, nunciam aliquid suaviter. 	
redde cántionem veteri pro vino novam. 	
	%V.vii 	
qui Iónicus aut cinaédicust, qui hoc tále facere póssiet? 	769
{STICH.} Si istóc me vorsu víceris, alió me provocáto: 	770
{SA.} Fac tu hóc modo. {ST.} At tu hoc módo. {SA.} Babae. {ST.} Tataé. {SANG.} Papae. {STICH.} Pax. 	
{SANG.} Nunc páriter ambo. omnís voco cinaédos contra. 	
satis ésse nobis nón magis potis quám fungo imber. 	
{STICH.} Intro hínc abeamus nunciam: saltátum satis pro vinost. 	
vos, spectatores, plaudite atque ite ad vos comissatum. 	775

	@Titus Maccius Plautus	Trinummus	verse
	%TRINVMMVS 	
	%PROLOGVS 	
{LVXVRIA} Sequere hac me, gnata, ut munus fungaris tuom. 	1
{INOPIA} Sequor, sed finem fore quem dicam nescio. 	
{LVX.} Adest. em illaé sunt aedes, i intro nunciam.— 	
nunc, ne quis erret vostrum, paucis in viam 	
deducam, si quidem operam dare promittitis. 	5
nunc igitur primum quaé ego sim et quae illaec siet, 	
huc quae abiit intro, dicam, si animum advortitis. 	
primum mihi Plautus nomen Luxuriae indidit; 	
tum hánc mihi gnatam esse voluit Inopiam. 	
sed ea huc quid introierit impulsu meo 	10
accipite et date vocivas aures dum eloquor. 	
adulescens quidam est, quí in hisce habitat aedibus; 	
is rem paternam me adiutrice perdidit. 	
quoniam ei, qui me aleret, nil video esse relicui, 	
dedi ei meam gnatam, quicum aétatem exigat. 	15
sed de argumento ne exspectetis fabulae: 	
senes qui huc venient, ei rem vobis aperient. 	
huic Graece nomen est Thensauro fabulae: 	
Philemo scripsit, Plautus vertit barbare, 	
nomen Trinummo fecit, nunc hoc vos rogat 	20
ut liceat possidere hanc nomen fabulam. 	
tantum est. valete, adeste cum silentio.— 	
	%I.i 	
{MEGARONIDES} Amicum castigare ob meritam noxiam 	23
immoene est facinus, verum in aetate utile 	
et conducibile. nám ego amicum hodie meum 	25
concastigabo pro commerita noxia, 	
invitus, ni id me invitet ut faciam fides. 	
nam hic nimium morbus mores invasit bonos; 	
ita plerique omnes iam sunt intermortui. 	
sed dum illi aegrotant, interim mores mali 	30
quasi herba inrigua succrevere uberrime: 	
eorúm licet iam metere messem maxumam, 	
neque quicquam hic nunc est vile nisi mores mali. 	
nimioque hic pluris pauciorum gratiam 	
faciunt pars hominum quam id quod prosint pluribus. 	35
ita vincunt illud conducibile gratiae, 	
quae in rebus multis opstant odiosaeque sunt 	
remoramque faciunt rei privatae et publicae. 	
	%I.ii 	
{CALLICLES} Larem corona nostrum decorari volo. 	39
uxor, venerare ut nobis haec habitatio 	40
bona fausta felix fortunataque evenat— 	
teque ut quam primum possim videam emortuam. 	
{MEG.} Hic ille ést, senecta aetate qui factust puer, 	
qui admisit in se culpam castigabilem. 	
adgrediar hominem. {CAL.} Quoia hic vox prope me sonat? 	45
{MEG.} Tui benevolentis, sí ita es ut ego te volo, 	
sin aliter es, inimici atque irati tibi. 	
{CAL.} O amice, salve, átque aequalis. ut vales, 	
Megaronides? {MEG.} Et tu edepol salve, Callicles. 	
{CAL.} Valen? valuistin? {MEG.} Valeo, et valui rectius. 	50
{CAL.} Quid tua agit uxor? ut valet? {MEG.} Plus quam ego volo. 	
{CAL.} Bene hercle est illam tibi valere et vivere. 	
{MEG.} Credo hercle te gaudere, si quid mihi mali est. 	
{CAL.} Omnibus amicis quod mihi est cupio esse idem. 	
{MEG.} Eho tu, tua uxor quid agit? {CAL.} Immortalis est, 	55
vivit victuraque est. {MEG.} Bene hercle nuntias, 	
deosque óro ut vitae tuae superstes suppetat. 	
{CAL.} Dum quidem hercle tecum nupta sit, sane velim. 	
{MEG.} Vin commutemus, tuam ego ducam et tu meam? 	
faxo haud tantillum dederis verborum mihi. 	60
{CAL.} Namque enim tu, credo, me imprudentem obrepseris. 	
{MEG.} Ne tu hercle faxo haud nescias quam rem egeris. 	
{CAL.} Habeas ut nanctu's: nota mala res optumast. 	
nam ego nunc si ignotam capiam, quid agam nesciam. 	
{MEG.} Edepol proinde ut diu vivitur, bene vivitur. 	65
sed hoc ánimum advorte atque aufer ridicularia; 	
nam ego dedita opera huc ad te advenio. {CAL.} Quid venis? 	
{MEG.} Malis te ut verbis multis multum obiurigem. 	
{CAL.} Men? {MEG.} Numquis est hic alius praeter me atque te? 	
{CAL.} Nemost. {MEG.} Quid tu igitur rogitas, tene obiurigem? 	70
nisi tu me mihimet censes dicturum male. 	
nam si in te aegrotant artes antiquae tuae, 	
[sin immutare vis ingenium moribus] 	72a
[aut si demutant mores ingenium tuom 	73
neque eos antiquos servas, ast captas novos] 	
omnibus amicis morbum tu incuties gravem, 	75
ut te videre audireque aegroti sient. 	
{CAL.} Qui in mentem venit tibi istaec dicta dicere? 	
{MEG.} Quia omnís bonos bonasque adcurare addecet, 	
suspicionem et culpam ut ab se segregent. 	
{CAL.} Non potest utrumque fieri. {MEG.} Quapropter? {CAL.} Rogas? 	80
ne admittam culpam, ego meo sum promus pectori: 	
suspicio est in pectore alieno sita. 	
nam nunc ego si te surrupuisse suspicer 	
Iovi coronam de capite ex Capitolio, 	
qui in columine astat summo: si id non feceris 	85
atque id tamen mihi lubeat suspicarier, 	
qui tu id prohibere me potes ne suspicer? 	
sed istúc negoti cupio scire quid siet. 	
{MEG.} Haben tu amicum aut familiarem quempiam, 	
quoi pectus sapiat? {CAL.} Edepol haud dicam dolo: 	90
sunt quos scio esse amicos, sunt quos suspicor, 	
sunt quorum ingenia atque animos nequeo noscere, 	
ad amici partem an ad inimici pervenant; 	
sed tu ex amicis mi es certis certissimus. 	
si quid scis me fecisse inscite aut improbe, 	95
†si id me non accusas, tute ipse obiurgandus es. {MEG.} Scio; 	
et, si alia huc causa ad te adveni, aequom postulas. 	
{CAL.} Expecto si quid dicas. {MEG.} Primumdum omnium, 	
male dictitatur tibi volgo in sermonibus: 	
turpilucricupidum te vocant cives tui; 	100
tum autem sunt alii, qui te volturium vocant: 	
hostisne an civis comedis, parvi pendere. 	
haec cum audio in te dici, discrucior miser. 	
{CAL.} Est atque non est mi in manu, Megaronides: 	
quin dicant, non est; merito ut ne dicant, id est. 	105
{MEG.} Fuitne híc tibi amicus Charmides? {CAL.} Est et fuit. 	
id ita esse ut credas, rem tibi auctorem dabo. 	
nam postquam hic eius rem confregit filius 	
videtque ípse ad paupertatem protractum esse se 	
suamque filiam esse adultam virginem, 	110
simul eius matrem suamque uxorem mortuam, 	
quoniam hinc iturust ipsus in Seleuciam, 	
mihi conmendavit virginem gnatam suam 	
et rem suam omnem et illúm corruptum filium. 	
haec, si mihi inimicus esset, credo haud crederet. 	115
{MEG.} Quid tu, adulescentem, quem esse corruptum vides, 	
qui tuae mandatus est fide et fiduciae, 	
quin eum restituis, quin ad frugem conrigis? 	
ei rei óperam dare te fuerat aliquanto aequius, 	
si qui probiorem facere posses, non uti 	120
in eandem tute accederes infamiam 	
malumque ut eius cum tuo mísceres malo. 	
{C.} Quid feci? {M.} Quod homo nequam. {C.} Non istuc meumst. 	
{MEG.} Emistin de adulescente has aedes (quid taces?) 	
ubi nunc tute habitas? {CAL.} Emi atque argentum dedi, 	125
minas quadraginta, adulescenti ipsi in manum. 	
{MEG.} Dedistín argentum? {CAL.} Factum, neque facti piget. 	
{MEG.} Edepol fide adulescentem mandatum malae. 	
dedistíne hoc facto ei gladium, qui se occideret? 	
quid secus est aut quid interest dare te in manus 	130
argentum amanti homini adulescenti, animi impoti, 	
qui exaedificaret suam incohatam ignaviam? 	
{CAL.} Non ego illi argentum redderem? {MEG.} Non redderes, 	
neque de illo quicquam neque emeres neque venderes, 	
nec qui deterior esset faceres copiam. 	135
inconciliastin eum qui mandatust tibi, 	
ille quí mandavit, eum exturbasti ex aedibus? 	
edepol mandatum pulchre et curatum probe; 	
crede huic tutelam: suam melius rem gesserit. 	
{CAL.} Subigis maledictis me tuis, Megaronides, 	140
novo modo adeo, ut quod meae concreditumst 	
taciturnitati clam, fide et fiduciae, 	
ne enuntiarem quoiquam neu facerem palam, 	
ut mihi necesse sit iam id tibi concredere. 	
{MEG.} Mihi quod credideris sumes ubi posiveris. 	145
{CAL.} Circumspicedum te, ne quis adsit arbiter 	
nobis, et quaeso identidem circumspice. 	
{MEG.} Ausculto si quid dicas. {CAL.} Si taceas, loquar. 	
quoniam hinc est profecturus peregre Charmides, 	
thensaurum demonstravit mihi in hisce aedibus, 	150
hic in conclavi quodam—sed circumspice. 	
{MEG.} Nemost. {CAL.} Nummorum Philippeum ad tria milia. 	
id solus solum per amicitiam et per fidem 	
flens me obsecravit suo ne gnato crederem 	
neu quoiquam unde ad eum id posset permanascere. 	155
nunc si ille huc salvos revenit, reddam suom sibi; 	
si quid eo fuerit, certe illius filiae, 	
quae mihi mandatast, habeo dotem únde dem, 	
ut eam in se dignam condicionem conlocem. 	
{MEG.} Pro di immortales, verbis paucis quam cito 	160
alium fecisti me, alius ad te veneram. 	
sed ut occepisti, perge porro proloqui. 	
{CAL.} Quid tibi ego dicam, qui illius sapientiam 	
et meam fidelitatem et celata omnia 	
paene ille ignavos funditus pessum dedit. 	165
{MEG.} Quidum? {CAL.} Quia, ruri dum sum ego unos sex dies, 	
me apsente atque insciente, inconsultu meo, 	
aedis venalis hasce inscripsit litteris. 	
{MEG.} Adesurivit magis et ínhiavit acrius 	
lupus, observavit dum dormitarent canes: 	170
gregem universum voluit totum avortere. 	
{CAL.} Fecisset edepol, ni haec praesensisset canes. 	
sed nunc rogare ego vicissim te volo: 	
quid fuit officium meum me facere? face sciam; 	
utrum indicare me ei thensaurum aequom fuit, 	175
adversum quam eius me opsecravisset pater, 	
an ego alium dominum paterer fieri hisce aedibus? 	
qui emisset, eius essetne ea pecunia? 	
emi egomet potius aedis, argentum dedi 	
thensauri causa, ut salvom amico traderem. 	180
neque adeo hasce emi mihi nec usurae meae: 	
illi redemi rusum, a me argentum dedi. 	
haec sunt: si recte seu pervorse facta sunt, 	
ego me fecisse confiteor, Megaronides. 	
em mea malefacta, em meam aváritiam tibi; 	185
hascine propter res maledicas famas ferunt. 	
{MEG.} Παῦσαι, vicisti castigatorem tuom: 	
occlusti linguam, nihil est quod respondeam. 	
{CAL.} Nunc ego te quaeso ut me opera et consilio iuves 	
communicesque hanc mecum meam provinciam. 	190
{MEG.} Polliceor operam. {CAL.} Ergo ubi eris paulo post? {MEG.} Domi. 	
{CAL.} Numquid vis? {MEG.} Cures tuam fidem. {CAL.} Fíet sedulo. 	
{ME.} Sed quid ais? {CA.} Quid vis? {ME.} Vbi nunc adulescens habet? 	
{CAL.} Posticulum hoc recepit, quom aedis vendidit. 	
{MEG.} Istuc volebam scire. i sane nunciam. 	195
sed quid ais? quid nunc virgo? nempe apud te ést? {CAL.} Itast, 	
iuxtaque eam cúro cum mea. {MEG.} Recte facis. 	
{CAL.} Numquid, prius quam abeo, me rogaturu's?—{MEG.} Vale. 	
nihil est profecto stultius neque stolidius 	
neque mendaciloquius neque argutum magis, 	200
neque confidentiloquius neque peiurius, 	
quam urbani assidui cives, quos scurras vocant. 	
atque egomet me adeo cum illis una ibidem traho, 	
qui illorum verbis falsis acceptor fui, 	
qui omnia se simulant scire neque quicquam sciunt. 	205
quod quísque in animo habet aut habiturust sciunt, 	
sciunt íd quod in aurem rex reginae dixerit, 	
sciunt quod Iuno fabulatast cum Iove; 	
quae neque futura neque sunt, tamen illi sciunt. 	
falson an vero laudent, culpent quem velint, 	210
non flocci faciunt, dum illud quod lubeat sciant. 	
omnes mortales hunc aiebant Calliclem 	
indignum civitate hac esse et vivere, 	
bonis qui hunc adulescentem evortisset suis. 	
ego de eórum verbis famigeratorum insciens 	215
prosilui amicum castigatum innoxium. 	
quod si exquiratur usque ab stirpe auctoritas, 	
unde quídquid auditum dicant, nisi id appareat, 	
famigeratori res sit cum damno et malo, 	
hoc ita si fiat, publico fiat bono, 	220
pauci sint faxim qui sciant quod nesciunt, 	
occlusioremque habeant stultiloquentiam.— 	
	%II.i 	
{LYSITELES} Multás res simítu in meó corde vórso, 	223
multum ín cogitándo dolórem indipíscor: 	
egomét me coquo ét macero ét defetígo, 	225
magíster mihi éxercitór animus núnc est. 	
sed hóc non liquét neque satís cogitátumst, 	
utrám potius hárum mihi ártem expetéssam, 	
utram aétati agúndae arbitrér firmiórem: 	
amórin med án rei opsequí potius pár sit, 	230
utra ín parte plús sit volúptatis vítae 	
ad aetatem agundam. 	
de hac ré mihi satis haú liquet; nisi hóc sic faciam, opínor, 	
ut utrámque rem simul éxputem, iudéx sim reusque ad eám rem. 	
ita fáciam, ita placet; omniúm primum 	235
Amóris artis eloquar quem ad modum expediant. 	
numquam Ámor quemquam nisi cúpidum hominem 	
postulát se in plagas conícere: 	
eos cúpit, eos consectátur; 	238a
súbdole [blanditur] ab re cónsulit, 	239
blandíloquentulus, harpagó, mendax, 	239a
cuppés, avarus, élegans, despoliator, 	240
latebrícolarum hominum córruptor, 	240a
[blandus] inops célatum indagátor. 	241
nam quí amat quod amat quom éxtemplo 	241a
saviís sagittatis pérculsust, 	242
ílico rés foras lábitur, líquitur. 	
'dá mihi hoc, mél meum, sí me amas, si aúdes'. 	
ibi ille cuculus: 'ocelle mi, fiat: 	245
ét istuc et si ámplius vís dari, dábitur.' 	
ibi ílla pendentém ferit: iam amplius orat; 	
nón satis id ést mali, ni ámplius étiam, 	
quód ecbibit, quód comest, quód facit súmpti. 	
nóx datur: dúcitur fámilia tóta, 	250
véstiplica, unctor, auri custos, flabelliferae, sandaligerulae, 	
cantrices, cistellatrices, nuntii, renuntii, 	
raptóres panis et peni; 	
fit ípse, dum illis comis est, inóps amator. 	
haec égo quom ago cúm meo animo ét recolo, 	255
ubi quí eget, quam preti sít parvi: 	
apagé te, Amor, nón places níl te utor; 	
quamquam íllud est dúlce, esse ét bibere, 	
Amór amara dát tamen, satis quod aegre sit: 	
fugit fórum, fugitat suos cógnatos, 	260
fugat ípsus se ab suo cóntutu, 	
neque eúm sibi amicum vólunt dici. 	
millé modis, Amor, ignórandu's, 	
procul abhibendu's atque abstandu's, 	
nam qui ín amorem praecípitavit, 	265
peiús perit quasi saxó saliat: 	
apagé te, Amor, tuas res tíbi habeto, 	
Amor, míhi amicus ne fúas umquam; 	
sunt támen quos miseros máleque habeas, 	
quos tíbi obnoxios fecísti. 	270
certúmst ad frugem adplicáre animum, 	
quamquam íbi labos grandis cápitur. 	
boni síbi haec expetúnt, rem, fídem, honorem, 	
gloriam ét gratiam: hoc probis prétiumst. 	
eo míhi magis lubet cum próbis potius 	275
quam cum ímprobis vivere vánidicis. 	275a
	%II.ii 	
{PHILTO} Quo illíc homo foras se pénetravit ex 	276
aedíbus? {LYS.} Pater, adsum, imperá quidvis, 	
neque tíbi ero in mora neque látebrose 	
me abs tuó conspectu occúltabo. 	
{PH.} Féceris pár tuis ceteris fáctis, 	280
patrém tuom si pércoles per pietatem. 	
nólo ego cum ímprobis té viris, gnáte mi, 	
neque ín via, neque ín foro necúllum sermonem éxsequi 	
nóvi ego hoc saeculum móribus quíbus siet: 	
malús bonum malum ésse volt, ut sít sui similis; 	285
turbánt, miscent morés mali: rapáx avarus ínvidus 	
sacrúm profanum, públicum privátum habent, hiúlca gens. 	
haec égo doleo, haec súnt quae me excruciánt, haec dies 	
noctésque tibi canto út caveas. 	
quod mánu non queunt tangére tantum fas hábent quo manus abstíneant, 	290
cetéra: rape trahe, fuge láte—lacrumas 	
haec míhi quom video elíciunt, 	
quia ego ád hoc genus hominum dúravi. 	
quin príus me ad plures pénetravi? 	
nam hi móres maiorúm laudant, eosdém lutitant quos cónlaudant. 	295
hisce égo de artibus gratiám facio, ne cólas neve imbuas íngenium. 	
meo módo et moribus vivito ántiquis, 	
quae ego tíbi praecipio, ea fácito. 	
nihil égo istos moror faeceós mores, turbidós, quibus boni dedécorant se. 	
haec tíbi si mea imperiá capesses, multá bona in pectore cónsident. 	300
{LYS.} Sémper ego usque ad hanc aetatem ab ineunte adulescentia 	
tuis servivi servitutem imperiis [et] praeceptis, pater. 	
pro ingenio ego me liberum esse ratus sum, pro imperio tuo 	
meum animum tibi servitutem servire aequom censui. 	
{PHIL.} Quí homo cum animo inde ab ineunte aetate depugnat suo, 	305
utrum itane esse mavelit ut eum animus aequom censeat, 	
an ita potius ut parentes eum esse et cognati velint: 	
si animus hominem pepulit, actumst: animo servit, non sibi; 	
si ipse animum pepulit, dum vivit victor victorum cluet. 	
tu si animum vicisti potius quam animus te, est quod gaudeas. 	310
nimio satiust, ut opust té ita ésse, quam ut animo lubet: 	
qui animum vincunt, quam quos animus, semper probiores cluent. 	
{LYS.} Istaec ego mi semper habui aetati integumentum meae; 	
ne penetrarem me usquam ubi esset damni conciliabulum 	
neu noctu irem obambulatum neu suom adimerem alteri 	315
neu tibi aegritudinem, pater, párerem, parsi sedulo: 	
sarta tecta tua praecepta usque habui mea modestia. 	
{PHIL.} Quid exprobras? bene quod fecisti tibi fecisti, non mihi; 	
mihi quidem aetas actast ferme: tua istuc refert maxime. 	
is probus est quem paenitet quam probus sit et frugi bonae; 	320
qui ipsus sibi satis placet, nec probus est nec frugi bonae: 	
[qui ipsus se contemnit, in eost indoles industriae.] 	
bene facta bene factis aliis pertegito, ne perpluant. 	
{LYS.} Ob eam rem haec, pater, autumavi, quia res quaedamst quam volo 	
ego me abs te exorare. {PHIL.} Quid id est? dare iam veniam gestio. 	325
{LYS.} Adulescenti hinc genere summo, amico atque aequali meo, 	
minus qui caute et cogitate suam rem tractavit, pater, 	
bene volo ego illi facere, si tu non nevis. {PHIL.} Nempe dé tuo? 	
{LYS.} De meo: nam quod tuomst meumst, ómne meumst autem tuom. 	
{PHIL.} Quid is? egetne? {LYS.} Eget. {PHIL.} Habuitne rem? {LYS.} Habuit. {PHIL.} Quí eam perdidit? 	330
publicisne adfinis fuit an maritumis negotiis? 	
mercaturan, an venales habuit ubi rem perdidit? 	
{L.} Nihil istorum. {P.} Quid igitur? {L.} Per comitatem edepol, pater; 	
praeterea aliquantum animi causa in deliciis disperdidit. 	
{PHIL.} Edepol hominem praemandatum ferme familiariter, 	335
qui quidem núsquam per virtutem rem confregit, atque eget; 	
nil moror eum tíbi esse amicum cum eius modi virtutibus. 	
{LYS.} Quia sine omni malitiast, tolerare eius égestatem volo. 	
{PHIL.} De mendico male meretur qui ei dat quod edit aut bibat; 	
nam et illud quod dat perdit ét illi prodit vitam ad miseriam. 	340
non eo haec díco, quin quae tu vis ego velim et faciam lubens: 	
sed ego hoc verbum quom illi quoidam dico, praemonstro tibi, 	
ut ita te aliorum miserescat, ne tis alios misereat. 	
{LYS.} Deserere illum et deiuvare in rebus advorsis pudet. 	
{PHIL.} Pol pudere quam pigere praestat, totidem litteris. 	345
{LYS.} Edepol, deum virtute dicam, pater, et maiorum et tua 	
multa bóna bene parta habemus, bene si amico feceris 	
ne pigeat fecisse, ut potius pudeat si non feceris. 	
{PHIL.} De magnis divitiis si quid demas, plus fit an minus? 	
{LYS.} Minus, pater; sed civi immuni scin quid cantari solet? 	350
'quod habes né habeas et illúc quod non habes habeas, malum, 	
quandoquidem nec tibi bene esse pote pati neque alteri.' 	
{PHIL.} Scio equidem istuc ita solere fieri; verum, gnate mi, 	
is est immunis, cui nihil est qui munus fungatur suom. 	
{LYS.} Deum virtute habemus et qui nosmet utamur, pater, 	355
et aliis qui comitati simus benevolentibus. 	
{PHIL.} Non edepol tibi pernegare possum quicquam quod velis. 	
cuí egestatem tolerari vis? eloquere audacter patri. 	
{LYS.} Lesbonico huic adulescenti, Charmidai filio, 	
qui illic habitat. {PHIL.} Quin comedit quod fuit, quod non fuit? 	360
{LYS.} Ne opprobra, pater; múlta eveniunt homini quae volt, quae nevolt. 	
{PHIL.} Mentire edepol, gnate, atque id nunc facis haud consuetudine. 	
nam sapiens quidem pol ipsus fingit fortunam sibi: 	
eo non multa quae nevolt eveniunt, nisi fictor malust. 	
{LYS.} Multa illi opera opust ficturae, qui se fictorem probum 	365
vitae agundae esse expetit: sed hic admodum adulescentulust. 	
{PHIL.} Non aetate, verum ingenio apiscitur sapientia; 	
sapienti aetas condimentum, sapiens aetati cibust. 	
agedum eloquere, quid dare illi nunc vis? {LYS.} Nil quicquam, pater; 	
tu modo ne me prohibeas accipere, si quid det mihi. 	370
{PHIL.} An eo egestatem ei tolerabis, si quid ab illo acceperis? 	
{L.} Eo, pater. {P.} Pol ego istam volo me rationem edoceas. {L.} Licet. 	
scin tu illum quo genere natus sit? {PHIL.} Scio, adprime probo. 	
{LYS.} Soror illi est adulta virgo grandis: eam cupio, pater, 	
ducere uxorem sine dote. {PHIL.} Sine dote uxorem? {LYS.} Ita; 	375
tua re salva hoc pacto ab illo summam inibis gratiam, 	
neque commodius ullo pacto ei poteris auxiliarier. 	
{PHIL.} Egone indotatam te uxorem ut patiar? {LYS.} Patiundumst, pater; 	
et eo pacto addideris nostrae lepidam famam familiae. 	
{PHIL.} Multa ego possum docta dicta et quamvis facunde loqui, 	380
historiam veterem atque antiquam haec mea senectus sustinet; 	
verum ego quando te et amicitiam et gratiam in nostram domum 	
video adlicere, etsi adversatus tibi fui, istac iudico: 	
tibi permitto; posce, duce. {LYS.} Di te servassint mihi. 	
sed adde ad istam gratiam unum. {P.} Quid id est autem unum? {L.} Eloquar. 	385
tute ad eum adeas, tute concilies, tute poscas. {PHIL.} Eccere. 	
{LYS.} Nimio citius transiges: firmum omne erit quod tu egeris. 	
gravius tuom erit unum verbum ad eam rem quam centum mea. 	
{PHIL.} Ecce autem in benignitate hoc repperi, negotium. 	
dabitur opera. {LYS.} Lepidus vivis. haec sunt aedes, hic habet; 	390
Lesbonico est nomen. age, rem cura. ego te opperiar domi.— 	
	%II.iii 	
{PHIL.} Non optuma haec sunt, neque ut ego aequom censeo; 	392
verum meliora sunt quam quae deterruma. 	
sed hoc me únum consolatur atque animum meum, 	
quia qui nihil aliud nisi quod sibi soli placet 	395
consulit advorsum filium, nugas agit: 	
miser ex animo fit, factius nihilo facit. 	
suae senectúti is acriorem hiemem parat, 	
quom illam importunam tempestatem conciet. 	
sed aperiuntur aedes quo ibam: commodum 	400
ipse exit Lesbonicus cum servo foras. 	
	%II.iv 	
{LESBONICVS} Minus quíndecim dies sunt, quom pro hisce aedibus 	402
minas quadraginta accepisti a Callicle. 	
estne hoc quod dico, Stasime? {STASIMVS} Quom considero, 	
meminisse videor fieri. {LESB.} Quid factumst eo? 	405
{STAS.} Comessum, expotum; exussum: elotum in balineis, 	
piscator, pistor apstulit, lanii, coqui, 	
holitores, myropolae, aucupes: confit cito; 	
non hercle minus divorse distrahitur cito, 	
quam si tu obicias formicis papaverem. 	410
{LESB.} Minus hercle in istis rebus sumptumst sex minis. 	
{STAS.} Quid quod dedisti scortis? {LESB.} Ibidem una traho. 	
{STAS.} Quid quod égo defrudavi? {LESB.} Em, istaec ratio maxumast. 	
{STAS.} Non tibi illud apparere, si sumas, potest; 	
nisi tu immortale rere esse argentum tibi. 	415
{PHIL.} Sero atque stulte, prius quod cautum oportuit, 	
postquam comedit rem, post rationem putat. 	
{LESB.} Nequaquam argenti ratio comparet tamen. 	
{STAS.} Ratio quidem hercle apparet: argentum οἴχεται. 	
minas quadraginta accepisti a Callicle, 	420
et ille aédis mancipio abs te accepit? {LESB.} Admodum. 	
{PHIL.} Pol opino adfinis noster aedis vendidit; 	
pater quom peregre veniet, in portast locus, 	
nisi forte in ventrem filio conrepserit. 	
{STAS.} Trapezítae mille drachumarúm Olympico, 	425
quas de ratione dehibuisti, redditae? 	
{LESB.} Nempe quás spopondi. {STAS.} Immó 'quas dependi' inquito 	
[†qua sponsione pronuper tu exactus es] 	427a
pro illo adulescente, quem tu esse aibas divitem. 	428
{L.} Factum. {S.} Vt quidem illud perierit. {L.} Factum id quoque est. 	
nam nunc eum vidi miserum et me eius miseritumst. 	430
{STAS.} Miseret te aliorum, tui nec miseret nec pudet. 	
{PHIL.} Tempust adeundi. {LESB.} Éstne hic Philto qui advenit? 	
is herclest ipsus. {STAS.} Edepol né ego istum velim 	
meum fíeri servom cum suo peculio. 	
{PHIL.} Erum atque servom plurumum Philto iubet 	435
salvere, Lesbonicum et Stasimum. {LESB.} Di duint 	
tibi, Philto, quaequomque optes. quid agit filius? 	
{PHIL.} Bene volt tibi. {LESB.} Edepol mutuom mecum facit. 	
{STAS.} Nequam illud verbumst 'bene volt', nisi qui bene facit. 	
ego quoque volo esse liber: nequiquam volo; 	440
hic postulet frugi esse: nugas postulet. 	
{PHIL.} Meus gnátus me ad te misit, inter te atque nos 	
adfinitatem ut conciliarem et gratiam. 	
tuam vólt sororem ducere uxorem; et mihi 	
sententia eademst et volo. {LESB.} Hau nosco tuom: 	445
bonis tuis rebus meas res inrides malas. 	
{PHIL.} Homo ego sum, homo tu es: ita me amabit Iuppiter, 	
neque te derisum advenio neque dignum puto. 	
verum hoc quod dixi: meus me oravit filius, 	
ut tuam sororem poscerem uxorem sibi. 	450
{LESB.} Mearúm me rerum novisse aequomst ordinem. 	
cum vostra nostra non est aequa factio. 	
adfinitatem vobis aliam quaerite. 	
{STAS.} Satin tu es sanus mentis aut animi tui, 	
qui condicionem hanc repudies? nam illum tibi 	455
ferentárium esse amicum inventum intellego. 	
{LESB.} Abin hínc dierecte? {STAS.} Si hercle ire occipiam, votes. 	
{LESB.} Nisi quid me aliud vis, Philto, respondi tibi. 	
{PHIL.} Benigniorem, Lesbonice, te mihi, 	
quam nunc experior esse, confido fore; 	460
nam et stulte facere et stulte fabularier, 	
utrumque, Lesbonice, in aetate hau bonumst. 	
{STAS.} Verum hercle hic dicit. {LESB.} Oculum ego ecfodiam tibi, 	
si verbum addideris. {STAS.} Hercle qui dicam tamen; 	
nam si sic non licebit, luscus dixero. 	465
{PHIL.} Ita tu nunc dicis, non esse aequiperabiles 	
vostras cum nostris factiones atque opes? 	
{LESB.} Dico. {PHIL.} Quid? nunc si in aedem ad cenam veneris 	
atque ibi opulentus tibi par forte obvenerit 	
(adposita cena sit, popularem quam vocant), 	470
si illi congestae sint epulae a cluentibus: 	
si quid tibi placeat quod illi congestum siet, 	
edisne an incenatus cum opulento accubes? 	
{LESB.} Edim, nisi si ille votet. {STAS.} At pol ego etsi votet 	
edim, atque ambabus malis expletis vorem, 	475
et quod illi placeat praeripiam potissimum, 	
neque illí concedam quicquam de vita mea. 	
verecundari neminem ápud mensam decet, 	
nam ibi de divinis atque humanis cernitur. 	
{PHIL.} Rem fabulare. {STAS.} Non tibi dicam dolo: 	480
decedam ego illi de via, de semita, 	
de honore populi; verum quod ad ventrem attinet, 	
non hercle hoc longe, nisi me pugnis vicerit. 	
cena hac annona est sine sacris hereditas. 	
{PHIL.} Semper tu hoc facito, Lesbonice, cogites, 	485
id optumum esse, tute uti sis optumus; 	
si id nequeas, saltem ut optumis sis proxumus. 	
nunc condicionem hanc, quam ego fero et quam abs te peto, 	
dare atque accipere, Lesbonice, te volo. 	
di divites sunt, deos decent opulentiae 	490
et factiones, verum nos homunculi, 	
satillum animai qui quom extemplo emisimus, 	
aequo mendicus atque ille opulentissimus 	
censetur censu ad Acheruntem mortuos. 	
{STAS.} Mirum quin tu illo tecum divitias feras. 	495
ubi mortuos sis, ita sis ut nomen cluet. 	
{PHIL.} Nunc ut scias hic factiones atque opes 	
non esse neque nos tuam neglegere gratiam, 	
sine dote posco tuam sororem filio. 	
quae res bene vortat—habeon pactam? quid taces? 	500
{STAS.} Pro di immortales, condicionem quoius modi. 	
{PHIL.} Quin fabulare 'di bene vortant, spondeo'? 	
{STAS.} Eheú ubi usus nil erat dícto, spondeo 	
dicebat; nunc hic, quom opus est, non quit dicere. 	
{LESB.} Quom adfinitate vostra me arbitramini 	505
dignum, habeo vobis, Philto, magnam gratiam. 	
sed si haec res graviter cecidit stultitia mea, 	
Philto, est ager sub urbe hic nobis: eum dabo 	
dotem sorori; nam is de divitiis meis 	
solus superfit praeter vitam relicuos. 	510
{PHIL.} Profecto dotem nil moror. {LESB.} Certumst dare. 	
{STAS.} Nostramne, ere, vis nutricem, quae nos educat, 	
abalienare a nobis? cave sis feceris. 	
quid edemus nosmet postea? {LESB.} Etiam tu taces? 	
tibi ego rationem reddam? {STAS.} Plane periimus, 	515
nisi quid ego comminiscor. Philto, te volo. 	
{P.} Si quid vis, Stasime. {S.} Huc cóncede aliquantum. {P.} Licet. 	
{STAS.} Arcano tibi ego hoc dico, ne ille ex te sciat 	
neve alius quisquam. {PHIL.} Crede audacter quidlubet. 	
{STAS.} Per deos atque homines dico, ne tu illunc agrum 	520
tuom síris umquam fieri neque gnati tui. 	
ei rei argumenta dicam. {PHIL.} Audire edepol lubet. 	
{STAS.} Primum omnium olim terra cum proscinditur, 	
in quinto quoque sulco moriuntur boves. 	
{PHIL.} Apage, Acheruntis ostium in vostrost agro. 	525
{STAS.} Tum vinum prius quam coctumst pendet putidum. 	
{LESB.} Consuadet homini, credo. etsi scelestus est, 	
at mi infidelis non est. {STAS.} Audi cetera. 	
post id, frumenti quom alibi messis maximast, 	
tribus tántis illi minus redit quam opseveris. 	530
{PHIL.} Em istic oportet opseri mores malos, 	
si in opserendo possint interfieri. 	
{STAS.} Neque umquam quisquamst, quoius ille ager fuit, 	
quin pessume ei res vorterit: quoium fuit, 	
alii exulatum abierunt, alii emortui, 	535
alii se suspendere. em nunc hic quoius est, 	
ut ad incitas redactust. {PHIL.} Apage a me istum agrum. 	
{STAS.} Magis apage dicas, si omnia ex me audiveris. 	
nam fulguritae sunt alternae árbores; 	
sues moriuntur angina acerrume; 	540
oves scabrae sunt, tam glabrae, em, quam haec est manus. 	
tum autem Surorum, genus quod patientissumumst 	
hominum, nemo extat qui ibi sex menses vixerit: 	
ita cuncti solstitiali morbo decidunt. 	
{PHIL.} Credo ego istuc, Stasime, ita esse; sed Campans genus 	545
multo Surorum iam antidit patientia. 	
sed istést ager profecto, ut te audivi loqui, 	
malos in quem omnes publice mitti decet, 	
sicut fortunatorum memorant insulas, 	
quo cuncti qui aetatem egerint caste suam 	550
conveniant; contra istoc detrudi maleficos 	
aequom videtur, qui quidem istius sit modi. 	
{STAS.} Hospitium est calamitatis: quid verbis opust? 	
quamvis malam rem quaeras, illic reperias. 	
{PHIL.} At tu hercle et illi et alibi. {STAS.} Cave sis dixeris 	555
me tibi dixisse hoc. {PHIL.} Dixisti arcano satis. 	
{STAS.} Quin hic quidem cúpit illum ab se abalienarier, 	
si quem reperire possit cui os sublinat. 	
{PHIL.} Meus quídem hercle numquam fiet. {STAS.} Si sapies quidem. 	
lepide hercle dé agro ego hunc senem deterrui; 	560
nam qui vivamus nihil est, si illum amiserit. 	
{PHIL.} Redeo ad te, Lesbonice. {LESB.} Dic sodes mihi, 	
quid hic est locutus tecum? {PHIL.} Quid censes? homost: 	
volt fieri liber, verum quod det non habet. 	
{LESB.} Et ego esse locuples, verum nequiquam volo. 	565
{STAS.} Licitumst, si velles; nunc, quom nihil est, non licet. 	
{LESB.} Quid tecum, Stasime? {STAS.} De istoc quod dixti modo: 	
si ante voluisses, esses; nunc sero cupis. 	
{PHIL.} De dote mecum convenire nil potest: 	
quid tibi lubet tute agito cum nato meo. 	570
nunc tuam sororem filio posco meo. 	
quae res bene vortat. quid nunc? etiam consulis? 	
{LESB.} Quid istíc? quando ita vis: di bene vortant. spondeo. 	
{STAS.} Numquam edepol quoiquam <tam> expectatus filius 	
natus quam illuc est spondeo natum mihi. 	575
di fortunabunt vostra consilia. {PHIL.} Ita volo. 	
{LESB.} Sed, Stasime, abi huc ad meam sororem ad Calliclem, 	
dic hoc negoti quo modo actumst. {STAS.} Ibitur. 	
{LESB.} Et gratulator meae sorori. {STAS.} Scilicet. 	
{PHIL.} I hac, Lesbonice, mecum, ut coram nuptiis 	580
dies cónstituatur; eadem haec confirmabimus.— 	
{LESB.} [Tu ístuc cura quod iussi. ego iam hic ero.—] 	
dic Callicli, me ut convenat. {STAS.} Quin tu i modo. 	
{LESB.} De dote ut videat quid opus sit facto. {STAS.} I modo. 	
{LESB.} Nam certumst sine dote haud dare. {STAS.} Quin tu i modo. 	585
{LESB.} Neque enim illi damno umquam esse patiar {STAS.} Abi modo. 	
{LESB.} Meam néglegentiam. {STAS.} I modo. {LESB.} <Nullo modo> 	
aequom videtur quin quod peccarim {STAS.} I modo. 	
{LESB.} Potissimum mi id obsit. {STAS.} I modo. {LESB.} O pater, 	
enumquam aspiciam te?—{STAS.} I modo, i modo, i modo. 	590
tandem impetravi abiret. di vestram fidem, 	
edepol re gesta pessume gestam probe, 	
si quidem ager nobis salvos est; etsi admodum 	
in ambiguo est etiam nunc quid ea re fuat. 	
sed id si alienatur, actumst de collo meo, 	595
gestandust peregre clupeus, galea, sarcina: 	
effugiet ex urbe, ubi erunt factae nuptiae, 	
ibít istac, aliquo, in maximam malam crucem, 	
latrocinatum, aut in Asiam aut in Ciliciam. 	
ibo huc quo mi imperatumst, etsi odi hanc domum, 	600
postquam exturbavit hic nós ex nostris aedibus.— 	
	%III.i 	
{CALLICLES} Quó modo tu istuc, Stasime, dixti? {STASIMVS} Nostrum erilem filium 	602
Lesbonicum suam sororem despondisse. em hoc modo. 	
{CALL.} Cuí homini despondit? {STAS.} Lysiteli Philtonis filio, 	
sine dote. {CALL.} Sine dote ille illam in tantas divitias dabit? 	605
non credibile dicis. {STAS.} At tu édepol nullus creduas. 	
si hoc non credis, ego credidero—{C.} Quid? {S.} Me nihili pendere. 	
{CALL.} Quam dudum istuc aut ubi actumst? {STAS.} Ilico hic ante ostium, 	
tam modo, inquit Praenestinus. {CALL.} Tanton in re perdita, 	
quam in re salva Lesbonicus factus est frugalior? 	610
{STAS.} Atque equidem ipsus ultro venit Philto oratum filio. 	
{CALL.} Flagitium quidem hercle fiet, nisi dos dabitur virgini. 	
postremo edepol ego istam rem ad me áttinere intellego. 	
ibo ad meum castigatorem atque ab eo consilium petam.— 	
{STAS.} Propemodum quid illic festinet sentio et subolet mihi: 	615
ut agro evortat Lesbonicum, quando evortit aedibus. 	
o ere Charmides, quam apsenti hic tua res distrahitur tibi! 	
utinam te rediisse salvom videam, ut inimicos tuos 	
ulciscare, ut míhi, ut erga te fui et sum, referas gratiam. 	
nimium difficilest reperiri amicum ita ut nomen cluet, 	620
quoi tuam quom rem credideris, síne omni cura dormias. 	
sed generum nostrum ire eccillum video cum adfini suo. 	
nescio quíd non satis inter eos convenit: celeri gradu 	
eunt uterque, ille reprehendit hunc priorem pallio. 	
haud ineuscheme astiterunt. huc aliquantum apscessero: 	625
est lubido orationem audire duorum adfinium. 	
	%III.ii 	
{LYSITELES} Sta ilico, noli avorsari neque te occultassis mihi. 	627
{LESBONICVS} Potin ut me ire quo profectus sum sinas? {LYS.} Si in rem tuam, 	
Lesbonice, esse videatur, gloriae aut famae, sinam. 	
{LESB.} Quod est facillumum, facís. {LYS.} Quid id est? {LESB.} Amico iniuriam. 	630
{LY.} Neque meumst neque facere didici. {LE.} Indoctus quam docte facis. 	
quid faceres, si quis docuisset te, ut sic odio esses mihi? 	
[qui] bene cum simulas facere mihi te, male facis, male consulis. 	
{LYS.} Egone? {LESB.} Tune. {LYS.} Quid male facio? {LESB.} Quod ego nolo, id cum facis. 	
{LYS.} Tuae rei bene consulere cupio. {LESB.} Tu [mihi] es melior quam egomet mihi? 	635
sat sapio, satis in rem quae sint meam ego conspicio mihi. 	
{LYS.} An id est sapere, ut qui beneficium a benevolente repudies? 	
{LESB.} Nullum beneficium ésse duco id quod quoi facias non placet. 	
scio ego et sentio ipse quid agam, neque mens officio migrat, 	
nec tuis depellar dictis quin rumori serviam. 	640
{LYS.} Quid ais? nam retineri nequeo quin dicam ea quae promeres: 	
itan tandem hanc maiores famam tradiderunt tibi tui, 	
ut virtute eorum anteparta per flagitium perderes? 	
atque honori posterorum tuorum ut vindex fieres, 	
tibi paterque avosque facilem fecit et planam viam 	645
ad quaerundum honorem: tu fecisti ut difficilis foret, 	
culpa maxume et desidia tuisque stultis moribus. 	
praeoptavisti, amorem tuom uti virtuti praeponeres. 	
nunc te hoc pacto credis posse optegere errata? aha, non itast: 	
cape sis virtutem animo et corde expelle desidiam tuo: 	650
in foro operam amicis da, ne in lecto amicae, ut solitus es. 	
atque ego istum agrum tíbi relinqui ób eam rem enixe expeto, 	
ut tibi sit qui te corrigere possis, ne omnino inopiam 	
cives obiectare possint tibi, quos tu inimicos habes. 	
{LESB.} Omnia ego istaec quae tu dixti scio, vel exsignavero, 	655
ut rem patriam et gloriam maiorum foedarim meum: 	
scibam ut esse me deceret, facere non quibam miser; 	
ita vi Veneris vinctus, otio captus in fraudem incidi. 	
et tibi nunc, proinde ut merere, summas habeo gratias. 	
{LYS.} At operam perire meam sic et te haec dicta corde spernere † 	660
perpeti nequeo, simul me piget parum pudere te; 	
et postremo, nisi mi auscultas atque hoc ut dico facis, 	
tute pone te latebis facile, ne inveniat te Honor, 	
in occulto iacebis cum te maxume clarum voles. 	
pernovi equidem, Lesbonice, ingenium tuom ingenuom admodum; 	665
scio te sponte non tuapte errasse, sed amorem tibi 	
pectus opscurasse; atque ipse Amoris teneo omnis vias. 	
ita est amor, ballista ut iacitur: nihil sic celere est neque volat; 	
atque is mores hominum moros et morosos efficit: 	
minus placet magis quód suadetur, quod dissuadetur placet; 	670
quom inopiast, cupias, quando eius copiast, tum non velis; 	
[ille qui aspéllit is compellit, ille qui cónsuadet vetat.] 	
insanum [et] malumst in hospítium devorti ad Cupidinem. 	
sed te moneo hoc etiam atque etiam, ut reputes quid facere expetas. 	
si istuc, ut conare, facis † indicium tuom incendes genus; 	675
tum igitur tibi aquae érit cupido, genus qui restinguas tuom, 	
atque sí eris nactus, proinde ut corde amantes sunt cati— 	
ne scintillam quidem relinques, genus qui congliscat tuom. 	
{LESB.} Facilest inventu: datur ignis, tametsi ab inimico petas. 	
sed tu obiurgans me a peccatis rapis deteriorem in viam. 	680
meam [vis] sororem tibi dem suades sine dote. aha, non convenit 	
me, qui abusus sum tantam rem patriam, porro in ditiis 	
esse agrumque habere, egere illam autem, ut me merito oderit. 	
numquam erit alienis gravis qui suis se concinnat levem. 	
sicut dixi, faciam: nolo te iactari diutius. 	685
{LYS.} Tanto meliust te sororis causa egestatem exsequi 	
atque eum agrum me habere, quam te, tua qui toleres moenia? 	
{LESB.} Nolo ego mihi te tam prospicere, qui meam egestatem leves, 	
sed ut inops infamis ne sim, ne mi hanc famam differant, 	
me germanam meam sororem in concubinatum tibi, 	690
si sine dote <dem>, dedisse magis quam in matrimonium. 	
quis me improbior perhibeatur esse? haec famigeratio 	
té honestet, me conlutulentet, si sine dote duxeris: 	
tibi sit emolumentum honoris, mihi quod obiectent siet. 	
{LYS.} Quid? te dictatorem censes fore, si aps té agrum acceperim? 	695
{LESB.} Neque volo neque postulo neque censeo, verum tamen 	
is est honos homini pudico, meminisse officium suom. 	
{LYS.} Scio equidem te animatus ut sis; video, subolet, sentio: 	
id agis, ut, ubi adfinitatem inter nos nostram adstrinxeris 	
atque eum agrum dederis nec quicquam hic tibi sit qui vitam colas, 	700
effugias ex urbe inanis; profugus patriam deseres, 	
cognatos, adfinitatem, amicos factis nuptiis: 	
mea opera hinc proterritum te meaque avaritia autument. 	
id me commissurum ut patiar fieri, ne animum induxeris. 	
{STAS.} Non enim póssum quin exclamem euge. euge, Lysiteles, πάλιν. 	705
facile palmam habes: hic victust, vicit tua comoedia. 	
hic agit magis ex argumento et versus melioris facit. 	
etiam ob stultitiam tuam te † curis multabo mina. 	
{LESB.} Quid tibi intérpellatio aut in consilium huc accessio est? 	
{S.} Eodem pacto, quo huc accessi, apscessero. {LE.} I hac mecum domum, 	710
Lysiteles, ibi de istis rebus plura fabulabimur. 	
{LYS.} Nil ego in occulto agere soleo. meus ut animust, eloquar: 	
si mihi tua soror, ut ego aequom censeo, ita nuptum datur, 	
sine dote, neque tu hinc abituru's, quod meum erit id erit tuom; 	
sin aliter animatus es, bene quod agas eveniat tibi, 	715
ego amicus numquam tibi ero alio pacto. sic sententia est.— 	
{STAS.} Abiit [hercle] ille quidem. ecquid audis, Lysiteles? ego te volo. 	
hic quoque hinc ábiit. Stasime, restas solus. quid ego nunc agam, 	
nisi uti sarcinam constringam et clupeum ad dorsum accommodem, 	
fulmentas iubeam suppingi soccis? non sisti potest. 	720
video caculam militarem me futurum haud longius: 	
ad aliquem regem in saginam erus sése coniciet meus; 	
credo ad summos bellatores acrem fugitorem fore 	
et capturum spolia ibi illum quí [meo] ero adversus venerit. 	
egomet autem quom extemplo arcum [mihi] et pharetram et ságittas sumpsero, 	725
cassidem in caput, dormibo placide ín tabernaculo. 	
ad forum ibo: nudius sextus quoi talentum mutuom 	
dedi, reposcam, ut habeam, mecum quod feram, viaticum.— 	
	%III.iii 	
{MEGARONIDES} Vt mihi rem narras, Callicles, nullo modo 	729
potest fíeri prosus quin dos detur virgini. 	730
{CALLICLES} Namque hercle honeste fieri ferme non potest, 	
ut eam perpetiar ire in matrimonium 	
sine dote, quom eius rem penes me habeam domi. 	
{MEG.} Parata dos domist; nisi expectare vis, 	
ut eam sine dote frater nuptum conlocet. 	735
post adeas tute Philtonem et dotem dare 	
te ei dicas, facere id eius ob amícitiam patris. 	
verum hoc ego vereor, ne istaec pollicitatio 	
te in crimen populo ponat atque infamiam; 	
non temere dicant te benignum virgini: 	740
datam tibi dotem, ei quam dares, eius a patre, 	
ex ea largiri te illi, neque ita ut sit data 	
columem te sistere illi, et detraxe autument. 	
nunc si opperiri vis adventum Charmidi, 	
perlongumst: huic ducendi interea abscesserit 	745
lubido; atque ea condicio huic vel primaria est. 	
{CALL.} Nam hercle omnia istaec veniunt in mentem mihi. 	
vide si hóc utibile magis atque in rem deputas, 	
ut adeam Lesbonicum, edoceam ut res se habet. 	
sed ut égo nunc adulescenti thensaurum indicem 	750
indomito, pleno amoris ac lasciviae? 	
minime, minime hercle vero. nam certo scio, 	
locum quoque illum omnem, ubi situst, comederit; 	
quem fodere metuo, sonitum ne ille exaudiat 	
neu rem ipsam indaget, dotem dare si dixerim. 	755
{MEG.} Quo pacto ergo igitur clam dos depromi potest? 	
{CALL.} Dum occasio ei <rei> reperiatur, interim 	
ab amico alicunde mutuom argentum rogem. 	
{MEG.} Potin est ab amico alicunde exorari? {CALL.} Potest. 	
{MEG.} Gerrae. ne tu illud verbum actutum inveneris: 	760
'mihi quidem hercle non est quod dem mutuom.' 	
{CALL.} Malim hercle ut verum dicas, quam ut des mutuom. 	
{MEG.} Sed vide consilium, si placet. {CALL.} Quid consilist? 	
{MEG.} Scitum, ut ego opinor, consilium inveni. {CALL.} Quid est? 	
{MEG.} Homo cónducatur aliquis iam, quantum potest, 	765
[quasi sit peregrinus. {CALL.} Quid is scit facere postea?] 	
ignota facie, quae <hic> non visitata sit; 	768
mendacilocum aliquem [{CALL.} Quid is scit facere postea?] 	
falsidicum, confidentem. {CALL.} Quid tum postea? 	770
{MEG.} Is homo exornetur graphice in peregrinum modum; 	767
quasi ad adulescentem a patre ex Seleucia 	771
veniat, salutem ei nuntiet verbis patris: 	
illum bene gerere rem et valere et vivere, 	
et eum rediturum actutum; ferat epistulas 	
duas, éas nos consignemus, quasi sint a patre: 	775
det alteram illi, álteram dicat tibi 	
dare sese velle. {CALL.} Perge porro dicere. 	
{MEG.} Seque aurum ferre virgini dotem a patre 	
dicat patremque id iussisse aurum tibi dare. 	
tenes iam? {CALL.} Propemodo, atque ausculto perlubens. 	780
{MEG.} Tum tú igitur demum adulescenti aurum dabis, 	
ubi erit locata virgo in matrimonium. 	
{CALL.} Scite hercle sane. {MEG.} Hoc, ubi thensaurum effoderis, 	
suspicionem ab adulescente amoveris: 	
censebit aurum esse a patre allatum tibi, 	785
tu de thensauro sumes. {CALL.} Satis scite et probe; 	
quamquam hoc me aetatis sycophantari pudet. 	
sed epistulas quando opsignatas adferet, 	
[sed quom opsignatas attulerit epistulas] 	788a
nonne arbitraris eum adulescentem anuli 	789
paterni signum novisse? {MEG.} Etiam tu taces? 	790
sescentae ad eam rem causae possunt conligi: 	
illum quem habuit perdidit, alium post fecit novom.† 	
iam si opsignatas non feret, dici hoc potest, 	
apud pórtitorem eas resignatas sibi 	
inspectasque esse. in huius modi negotio 	795
diem sermone terere segnities merast: 	
quam vis sermones possunt longi texier. 	
abi ad thensaurum iam confestim clanculum, 	
servos ancillas amove. atque audin? {CALL.} Quid est? 	
{MEG.} Vxorem quoque eampse hanc rem uti celes face, 	800
nam pol tacere numquam quicquamst quod queat. 	
quid nunc stas? quin tu hinc amoves et te moves? 	
aperi, deprome inde auri ad hanc rem quod sat est, 	
continuo operíto denuo; sed clanculum, 	
sicut praecepi; cunctos exturba aedibus. 	805
{CALL.} Ita faciam. {MEG.} At énim nimis lóngo sermone utimur, 	
diem conficimus quod iam properatost opus. 	
nihil est de signo quod vereare; me vide: 	
lepida est illa caúsa, ut commemoravi, dicere 	
apud pórtitores esse inspectas. denique 	810
diei tempus non vides? quid illúm putas, 	
natura illa atque ingenio? iam dudum ebriust. 	
quidvis probare poterit; tum, quod maxumumst, 	
adferre, non petere hinc se dicet. {CALL.} Iam sat est. 	
{MEG.} Ego sycophantam iam conduco de foro 	815
epistulasque iam consignabo duas, 	
eumque húc <ad> adulescentem meditatum probe 	
mittam. {CALL.} Eo ego igitur intro ad officium meum. 	
tu istuc age.—{MEG.} Actum reddam nugacissume.— 	
	%IV.i 	
{CHARMIDES} Salsípotenti et mulsípotenti Iovis frátri et Nerei Néptuno 	820
laetús lubens laudes ágo et grates gratiásque habeo et fluctibus salsis, 	
quos pénes mei <fuit saepé> potestas, bonis meís quid foret et meaé vitae, 	
quom suís med ex locis ín patriam suavíssumam reducem fáciunt. 	
atque égo, Neptune, tibi ánte alios deos grátias ago atque habeó summas; 	
nam te ómnes saevomqué severumque atque ávidis moribus cómmemorant, 	825
spurcíficum, immanem, intólerandum, vesánum: contra opera éxpertus, 	
nam pól placido te et clémenti meo usqué modo, ut volui, usús sum in alto. 	
atque hánc tuam gloriam iam ánte auribus accéperam, et nobilest ápud homines, 	
paupéribus te parcére solitum, dités damnare atqué domare. 	
abi, laúdo, scis ordíne, ut aequomst, tractáre homines; hoc dís dignumst. 	830
[semper mendicis modesti sint.] 	
fidús fuisti: infidum ésse iterant; nam apsqué foret te, sat scío in alto 	
distráxissent disqué tulissent satellítes tui me miserúm foede 	
bonaque ómnia <mea> item uná mecum passím caeruleos pér campos: 	
ita iám quasi canes, haud sécus, circum stabánt navem turbinés venti, 	835
imbrés fluctusque atqué procellae infénsae frangere málum, 	
ruere ántemnas, scindére vela, ni túa pax propitia fóret praesto. 	
apage á me sis, dehinc iám certumst otió dare me; satis pártum habeo 	
quibus aérumnis delúctavi, filió dum divitiás quaero. 	
sed quís hic est, qui in plateam íngreditur 	840
cum nóvo ornatu speciéque simul? 	
pol quámquam domi cupio, ópperiar, 	
quam hic rém agat animum advortam. 	842a
	%IV.ii 	
{SYCOPHANTA} Huíc ego die nomén Trinummo fáciam: nam ego operám meam 	843
tribus nummis hodie locavi ad artis nugatorias. 	
advenio ex Seleucia, Macedonia, Asia atque Arabia, 	845
quas ego neque oculis nec pedibus umquam usurpavi meis. 	
viden egestas quid negoti dat homini misero mali, 	
quin ego nunc subigor trium nummum causa ut hasce epistulas 	
dicam ab eo homine me accepisse, quem ego qui sit homo nescio 	
neque novi, neque natus necne is fuerit, id solide scio. 	850
{CHARM.} Pol hic quidem fungino generest: capite se totum tegit. 	
Hilurica facies videtur hominis, eo ornatu advenit. 	
{SYC.} Ille qui mé conduxit, ubi conduxit, abduxit domum, 	
quae voluit mihi dixit, docuit et praemonstravit prius, 	
quo modo quicque agerem; nunc adeo si quid ego addidero amplius, 	855
eo conductor melius de me nugas conciliaverit. 	
ut ille me exornavit, ita sum ornatus; argentum hoc facit. 	
ipse ornamenta a chorago haec sumpsit suo periculo. 	
nunc ego si potero ornamentis hominem circumducere, 	
dabo operam, ut me esse ipsum plane sycophantam sentiat. 	860
{CHARM.} Quam magis spécto, minus placet mi haec hominis facies. mira sunt, 	
ni illic homost aut dormitator aut sector zonarius. 	
loca contemplat, circumspectat sese atque aedis noscitat. 	
credo edepol, quo mox furatum veniat speculatur loca. 	
magis lubidost opservare quid agat: ei rei operam dabo. 	865
{SYC.} Has regiones demonstravit mi ille conductor meus; 	
apud illas aedis sistendae mihi sunt sycophantiae. 	
fores pultabo. {CHARM.} Ad nostras aedis hic quidem habet rectam viam. 	
hercle opinor mi advenienti hac noctu agitandumst vigilias. 	
{SYC.} Aperite hoc, aperite. heus, ecquis his fóribus tutelam gerit? 	870
{CH.} Quid, adulescens, quaeris? quid vis? quid istas pultas? {S.} Heus senex, 	
census cum <sum>, iuratori recte rationem dedi. 	
* * * 	872a
Lesbonicum hic adulescentem quaero in his regionibus 	873
ubi habitet, et item alterum ád istanc capitis albitudinem: 	
Calliclem aiebat vocari qui has dedit mi epistulas. 	875
{CHARM.} Meum gnatum hic quidem Lesbonicum quaerit et amicum meum, 	
cuí ego liberosque bonaque commendavi, Calliclem. 	
{SYC.} Fac me, si scis, certiorem, hisce homines ubi habitent, pater. 	
{CHARM.} Quid eos quaeris? aut quis es? aut unde es? aut unde advenis? 	
{SYC.} Multa simul rogitas, nescio quid expediam potissimum. 	880
si unum quidquid singillatim et placide percontabere, 	
et meum nómen et mea facta et itinera ego faxo scias. 	
{CHARM.} Faciam ita ut vis. agedum nomen tuom primum memora mihi. 	
{SYC.} Magnum facinus incipissis petere. {CH.} Quid ita? {SYC.} Quia, pater, 	
si ante lucem íre occipias a meo prímo nomine, 	885
concubium sit noctis prius quam ad postremum perveneris. 	
{CHARM.} Opus factost viatico ad tuom nomen, ut tu praedicas. 	
{SYC.} Est minusculum alterum, quasi vixillum vinarium. 	
{CHARM.} Quid est tibi nomen, adulescens? {SYC.} Pax, id est nomen mihi. 	
hoc cotidianumst. {CHARM.} Edepol nomen nugatorium, 	890
quasi dicas, si quid crediderim tibi, pax—periisse ilico. 	
hic homo solide sycophantast. quid ais tu, adulescens? {SYC.} Quid est? 	
{CHARM.} Eloquere, isti tibi quid homines debent, quos tu quaeritas? 	
{SYC.} Pater istius adulescentis dedit has duas mi epistulas, 	
Lesbonici. is mi est amicus. {CHARM.} Teneo hunc manifestarium. 	895
me sibi epistulas dedisse dicit. ludam hominem probe. 	
{SYC.} Ita ut occepi, si animum advortas, dicam. {CHARM.} Dabo operam tibi. 	
{SYC.} Hanc me iussit Lesbonico suo gnato dare epistulam, 	
et item hanc alteram suo amico Callicli iussit dare. 	
{CHARM.} Mihi quoque edepol, quom hic nugatur, contra nugari lubet. 	900
[ubi ipse erat? {SY.} Bene rem gerebat. {CH.} Ergo ubi? {SY.} In Seleucia. 	
Ch.] Ab ipson istas accepisti? {SYC.} E manibus dedit mi ipse in manus. 	
{CH.} Qua facie est homo? {S.} Sesquipede quiddamst quam tu longior. 	
{CHARM.} Haeret haec res, siquidem ego apsens sum quam praesens longior. 	
novistin hominem? {SYC.} Ridicule rogitas, quicum una cibum 	905
capere soleo. {CH.} Quid est ei nomen? {SYC.} Quod edepol homini probo. 	
{CHARM.} Lubet audire. {SYC.} Illi edepol—illi—ílli—vae misero mihi. 	
{CHARM.} Quid est negoti? {SYC.} Devoravi nomen imprudens modo. 	
{CHARM.} Non placet qui amicos intra dentes conclusos habet. 	
{SYC.} Atque etiam modo vorsabatur mi in labris primoribus. 	910
{CHARM.} Temperi huic hodie anteveni. {SYC.} Teneor manifesto miser. 	
{CHARM.} Iam recommentatu's nomen? {SYC.} Deum hercle me atque hominum pudet. 	
{CH.} Vide modo ut hóminem noveris. {S.} Tam quam me. fieri istuc solet, 	
quod in manu teneas atque oculis videas, id desideres. 	
litteris recomminiscar. <C> est principium nomini. 	915
{CH.} Callias? {S.} Non est. {CH.} Callippus? {S.} Non est. {CH.} Callidemides? 	
{S.} Non est. {CH.} Callinicus? {S.} Non est. {CH.} Callimarchus? {S.} Nil agis. 	
neque adeo edepol flocci facio, quando egomet memini mihi. 	
{CHARM.} At enim multi Lesbonici sunt hic: nisi nomen patris 	
dices, non monstrare istos possum homines quos tu quaeritas. 	920
quod ad exemplum est? coniectura si reperire possumus. 	
{SYC.} Ad hoc exemplum est—{CHARM.} An Chares? an Charmides? {SYC.} Enim Charmides. 	
em istic erit. qui istum di perdant. dixi ego iam dudum tibi: 	
* * * 	923a
{CHARM.} Te potius bene dicere aequomst homini amico, quam male. 	924
{SYC.} Satin inter labra atque dentes latuit vir minimi preti? 	925
{CH.} Ne male loquere apsenti amico. {SYC.} Quíd ergo ille ignavissumus 	
mihi latitabat? {CHARM.} Si appellasses, respondisset, nomine. 	
sed ipse ubi est? {S.} Pol illúm reliqui ad Rhadamantem in Cecropia insula.† 	
{CH.} Quis homo est me insipientior, qui ipse, egomet ubi sim, quaeritem? 	
sed nil disconducit huic rei. quid ais? quid hoc quod te rogo? 	930
quos locos adiisti? {SYC.} Nimium mirimodis mirabiles. 	
{CHARM.} Lubet audire, nisi molestumst. {SYC.} Quin discupio dicere. 	
omnium prímum in Pontum advecti ad Arabiam terram sumus. 	
{CH.} Eho an etiam Arabiast in Ponto? {S.} Est: non illa ubi tus gignitur, 	
sed ubi apsinthium fit atque cunila gallinacea. 	935
{CHARM.} Nimium graphicum hunc nugatorem. sed ego sum insipientior, 	
qui egomet unde redeam hunc rogitem, quae ego sciam atque hic nesciat; 	
nisi quia lubet experiri, quo evasurust denique. 	
sed quid ais? quo inde isti porro? {SYC.} Si animum advortes, eloquar. 	
ad caput amnis, quod de caelo exoritur sub solio Iovis. 	940
{CH.} Sub solio Iovis? {S.} Ita dico. {CH.} E caelo? {S.} Atque <e> medio quidem. 	
{CH.} Eho an etiam ín caelum escendisti? {S.} Immo horiola advecti sumus, 	
usque aqua advorsa per amnem. {CHARM.} Eho an tu etiam vidisti Iovem? 	
{SYC.} Alii di isse ad villam aiebant servis depromptum cibum. 	
deinde porro—{CHARM.} Deinde porro nolo quicquam praedices. 	945
{SYC.} <Sed—{CHA.} Abe>o hercle, si es molestus. nam pudicum neminem, 	
<Pax, refe>rre oportet, qui aps terra ad caelum pervenerit. 	
{SYC.} <Facia>m ita ut te velle video. sed monstra hosce homines mihi, 	
quos ego quaero, quibus me oportet has deferre epistulas. 	
{CHARM.} Quid ais? tu nunc si forte eumpse Charmidem conspexeris, 	950
illum quem tibi istás dedisse commemoras epistulas, 	
norisne hominem? {SYC.} Ne tu me edepol arbitrare beluam, 	
qui quidem nón novisse possim quicum aetatem exegerim. 	
an ille tam esset stultus, qui mihi mille nummum crederet 	
Philippum, quod me aurum deferre iussit ad gnatum suom 	955
atque ad amicum Calliclem, quoi rem aibat mandasse hic suam? 	
mihi concrederet, nisi me ille ét ego illum nossem approbe? 	
{CHARM.} Enim vero ego nunc sycophantae huic sycophantari volo, 	
si hunc possum illo mille nummum Philippum circumducere, 	
quod sibi me dedisse dixit, quem ego qui sit homo nescio 	960
neque oculis ante hunc diem umquam vidi. eine aurum crederem, 	
quoi, si capitis res sit, nummum numquam credam plumbeum? 	
adgrediundust hic homo mi astu. heus, Pax, te tribus verbis volo. 	
{SYC.} Vel trecentis. {CHARM.} Haben tu id aurum quod accepisti a Charmide? 	
{SYC.} Atque etiam Philippúm, numeratum illius in mensa manu, 	965
mille nummum. {CHARM.} Nempe ab ipso id accepisti Charmide? 	
{SYC.} Mirum quin ab avo eius aut próavo acciperem, qui sunt mortui. 	
{CH.} Adulescens, cedo dum istuc aurum mi. {S.} Quod ego aurum dem tibi? 	
{CH.} Quod a me te accepisse fassu's. {S.} Aps te accepisse? {CH.} Ita loquor. 	
{S.} Quis tu homo es? {CH.} Qui mille nummum tibi dedi ego sum Charmides. 	970
{SYC.} Neque edepol tu is es neque hodie is umquam eris, auro huic quidem. 	
abi sis, nugator: nugari nugatori postulas. 	
{CH.} Charmides ego sum. {S.} Nequiquam hercle es, nam nihil auri fero. 	
nimis argute óbrepsisti in eapse occasiuncula: 	
postquam ego me aurum ferre dixi, post tu factu's Charmides; 	975
prius tu non eras, quam aúri feci mentionem. nihil agis; 	
proin tu te, itidem ut charmidatus es, rursum recharmida. 	
{CHARM.} Quis ego sum igitur, siquidem is non sum qui sum? {SYC.} Quid id ad me attinet? 	
dúm ille ne sis quem ego esse nolo, sis mea caúsa qui lubet. 	
prius non is eras quí eras: nunc is factu's qui tum non eras. 	980
{CHARM.} Age si quid agis. {SYC.} Quid ego agam? {CHARM.} Aurum redde. {SYC.} Dormitas, senex. 	
{CHARM.} Fassu's Charmidem dedisse aurum tibi. {SYC.} Scriptum quidem. 	
{CHARM.} Properas an non properas ire actutum ab his regionibus, 	
dormitator, prius quam ego hic te iubeo mulcari male? 	
{SYC.} Quam ob rem? {CHARM.} Quia illum quem ementitus es, ego sum ipsus Charmides, 	985
quem tibi epistulas dedisse aiebas. {SYC.} Eho, quaeso, an tu is es? 	
{CHARM.} Is enim vero sum. {SYC.} Ain tu tandem? is ipsusne es? {CHARM.} Aio. {SYC.} Ipsus es? 	
{C.} Ipsus, inquam, Charmides sum. {S.} Ergo ipsusne es? {C.} Ipsissimus. 	
abin hinc ab oculis? {SYC.} Enim véro serio, quoniam advenis— 	
vapulabis meo arbitratu ét novorum aedilium. 	990
{CHARM.} At etiam maledicis? {SYC.} Immo, salvos quandoquidem advenis— 	
di te perdant, si te flocci facio an periisses prius. 	
ego ob hanc operam argentum accepi, te macto infortunio: 	
ceterum qui sis, qui non sis, floccum non interduim. 	
ibo, ad illúm renuntiabo qui mihi tris nummos dedit, 	995
ut sciat se perdidisse. ego abeo. male vive et vale. 	
qui te di omnes advenientem peregre perdant, Charmides.— 	
{CHARM.} Postquam illic hinc ábiit, post loquendi libere 	
videtur tempus venisse atque occasio. 	
iam dudum meum ille pectus pnngit aculeus, 	1000
quid illí negoti fuerit ante aedis meas. 	
nam epistula illa mihi concenturiat metum 	
in corde et illud mille nummum quam rem agat. 	
numquam edepol temere tinnit tintinnabulum: 	
nisi qui illud tractat aut movet, mutumst, tacet. 	1005
sed quis hic est, qui huc in plateam cursuram incipit? 	
lubet observare quid agat: huc concessero. 	
	%IV.iii 	
{STASIMVS} Stasime, fac te propere celerem, recipe te ad dominum domum, 	1008
ne subito metus exoriatur scapulis stultitia tua. 	
adde gradum, adpropera. iam dudum factumst, cum abiisti domo. 	1010
cave sis tibi, ne bubuli in te cottabi crebri crepent, 	
si aberis ab eri quaestione. ne destiteris currere. 	
ecce hominem te, Stasime, nihili: satin in thermipolio 	
condalium es oblitus, postquam thermopotasti gutturem? 	
recipe te et recurre petere <re> recenti. {CHARM.} Huic, quisquis est, 	1015
gurguliost exercitór: is hunc hóminem cursuram docet. 	
{STAS.} Quid, homo nihili, non pudet te? tribusne te poteriis 	
memoriam esse oblitum? an vero, quia cum frugi hominibus 	
ibi bibisti, qui ab alieno facile cohiberent manus? 	
Truthus fuit, Cerconicus, Crinnus, Cercobulus, Collabus, 	1020
oculicrepidae cruricrepidae, ferriteri mastigiae: 	
inter eosne homines condalium te redipisci postulas? 	
quorum eorum únus surrupuit currenti cursori solum. 	
{CH.} Ita me di ament, graphicum furem. {S.} Quid ego quod periit petam? 	
nisi etiam laborem ad damnum ápponam epithecam insuper. 	1025
quin tu quod periit periisse ducis? cape vorsoriam, 	
recipe te ad erum. {CHARM.} Non fugitivost hic homo, commeminit domi. 	
{STAS.} Vtinam veteres homin<um mor>es, veteres parsimoniae 	
potius <in> maiore honore hic essent quam mores mali. 	
{CHARM.} Di immortales, basilica hic quidem facinora inceptat loqui. 	1030
vetera quaerit, vetera amare hunc more maiorum scias. 	
{STAS.} Nam nunc mores nihili faciunt quod licet, nisi quod lubet: 	
ambitio iam more sanctast, liberast a legibus; 	
scuta iacere fugereque hostis more habent licentiam: 	
petere honorem pro flagitio more fit. {CHARM.} Morem improbum. 	1035
{STAS.} Strenuiores praeterire more fit. {CHARM.} Nequam quidem. 	
{STAS.} Mores leges perduxerunt iam in potestatem suam, 	
magisque is sunt obnoxiosae quam parentes liberis. 	
eae miserae etiam ad parietem sunt fixae clavis ferreis, 	
ubi malos mores adfigi nimio fuerat aequius. 	1040
{CHARM.} Lubet adire atque appellare hunc; verum ausculto perlubens 	
et metuo, si compellabo, ne aliam rem occipiat loqui. 	
{STAS.} Neque istis quicquam lege sanctumst: leges mori serviunt, 	
mores autem rapere properant qua sacrum qua publicum. 	
{CHARM.} Hercle istis malam rem magnam moribus dignumst dari. 	1045
{S.} Nonne hoc publice animum advorti? nam id genus hominum omnibus 	
univorsis est advorsum atque omni populo male facit: 	
male fidem servando illis quoque abrogant etiam fidem, 	
qui nil meriti; quippe eorum ex ingenio ingenium horum probant. 	
hoc qui in mentem venerit mihi? re ipsa modo commonitus sum. 	1050
si quoi mutuom quid dederis, fit pro proprio perditum: 	
quom repetas, inimicum amicum beneficio invenias tuo. 	
si mage exigere occupias, duarum rerum exoritur optio: 	
vel illud quod credideris perdas, vel illum amicum amiseris. 	
{CH.} Meus est hic quidem Stasimus servos. {S.} Nam ego talentum mutuom 	1055
quoi dederam, talento inimicum mi emi, amicum vendidi. 	
sed ego sum insipientior, qui rebus curem publicis 	
potius quam, id quod proxumumst, meo tergo tutelam geram. 	
eo domum. {CH.} Heus tu, asta ilico. audi. {S.} Heús tu, non sto. {CH.} Te volo. 	
{ST.} Quid si ego me te velle nolo? {CH.} Aha nimium, Stasime, saeviter. 	1060
{S.} Emere meliust cui imperes. {CH.} Pol ego emi atque argentum dedi; 	
sed si non dicto audiens est, quid ago? {STAS.} Da magnum malum. 	
{CHARM.} Bene mones, ita facere certumst. {STAS.} Nisi quidem es obnoxius. 	
{CHARM.} Si bonus es, obnoxius sum; sin secus es, faciam ut iubes. 	
{STAS.} Quid id ad me attinet, bonisne servis tu utare an malis? 	1065
{CHARM.} Quia boni malique in ea re pars tibi est. {STAS.} Partem alteram 	
tibi permitto; illam alteram ápud me, quod bonist, apponito. 	
{CHARM.} Sí eris meritus, fiet. respice huc ad me. ego sum Charmides. 	
{STAS.} Hem quis est qui mentionem homo hominis fecit optumi? 	
{CHARM.} Ipsus homo optumus. {STAS.} Mare terra caelum, di vestram fidem, 	1070
satin ego oculis plane video? estne ipsus an non est? is est, 	
certe is est, is est profecto. o mí ere exoptatissime, 	
salve. {CH.} Salve, Stasime. {S.} Salvom te—{CH.} Scio et credo tibi. 	
sed omitto alia, hoc mihi responde: liberi quid agunt mei, 	
quos reliqui hic filium atque filiam? {STAS.} Vivont, valent. 	1075
{CH.} Nempe uterque? {S.} Vterque. {CH.} Di me salvom et servatum volunt. 	
cetera intus otiose percontabor quae volo. 	
eamus intro, sequere. {S.} Quo tu té agis? {CH.} Quonam nisi domum? 	
{STAS.} Hicine nos habitare censes? {CHARM.} Vbinam ego alibi censeam? 	
{S.} Iam—{CH.} Quid iam? {S.} Non sunt nostrae aedis istae. {CH.} Quid ego ex te audio? 	1080
{STAS.} Vendidit tuos natus aedis. {CHARM.} Perii. {STAS.} Praesentariis 	
argenti minis numeratis—{CH.} Quot? {S.} Quadraginta. {CH.} Occidi. 	
quis eas emit? {STAS.} Callicles, cui tuam rem commendaveras; 	
is habitatum huc commigravit nosque exturbavit foras. 	
{CHARM.} Vbi nunc filius meus habitat? {STAS.} Hic in hoc posticulo. 	1085
{CHARM.} Male disperii. {STAS.} Credidi aegre tibi id, ubi audisses, fore. 	
{CHARM.} Ego miserrumis periclis sum per maria maxuma 	
vectus, capitali periclo per praedones plurimos 	
me servavi, salvos redii: nunc hic disperii miser, 	
propter eosdem quorum causa fui hac aetate exercitus. 	1090
adimit animam mi aegritudo. Stasime, tene me. {STAS.} Visne aquam 	
tibi petam? {CH.} Res quom animam agebat, tum esse offusam oportuit. 	
	%IV.iv 	
{CALLICLES} Quid hoc híc clamoris audio ante aedis meas? 	1093
{CHARM.} O Callicles, o Callicles, o Callicles, 	
qualine amico mea commendavi bona? 	1095
{CALL.} Probo et fideli et fido et cum magna fide. 	
et salve et salvom te advenisse gaudeo. 	
{CHARM.} Credo, omnia istaec sí ita sunt ut praedicas. 	
sed quis iste est tuos ornatus? {CALL.} Ego dicam tibi. 	
thensaurum effodiebam intus, dotem, filiae 	1100
tuae quaé daretur. sed intus narrabo tibi 	
et hoc et alia. sequere. {CH.} Stasime. {ST.} Hem. {CH.} Strenue 	
curre in Piraeum, atque unum curriculum face. 	
videbis iam illic navem qua advecti sumus. 	
iubeto Sangarionem quae imperaverim 	1105
curare ut efferantur, et tu ito simul. 	
solutumst portitori iam portorium: 	
nihil est morae. i, i, ambula, actutum redi. 	
{STAS.} Illic sum atque hic sum. {CALL.} Sequere tu hac me intro.— {CHARM.} Sequor.— 	
{STAS.} Hic meo ero amicus solus firmus restitit, 	1110
neque demutavit animum de firma fide, 	
quamquam labores multos 	
sed hic unus, ut ego suspicor, servat fidem. 	
† ob rem laborem eum ego cepisse censeo.— 	
	%V.i 	
{LYSITELES} Hic homóst omnium hominum praécipuos, 	1115
voluptátibus gaudiisque ántepotens: 	
ita cómmoda quae cupio éveniunt, 	
quod ago ádsequitur, subest, súbsequitur, 	
ita gaúdiis gaudium súppeditat. 	
módo me Stasimus Lesbonici servos convenit <domi>; 	1120
is mihi dixit, suom erum peregre huc advenisse Charmidem. 	
nunc mi is propere conveniundust, ut quae cum eius filio 	
egi, ei rei fundus pater sit potior. eo <quantum potest>. 	
sed fores haé sonitu suo míhi moram obiciunt incommode. 	
	%V.ii 	
{CHARMIDES} Neque fuit neque erit neque esse quemquam hominem in terra arbitror, 	1125
quoi fides fidelitasque amicum erga aequiperet tuam; 	
nam exaedificavisset me ex his aedibus, apsque te foret. 	
{CALLICLES} Si quid amicum erga bene feci aut consului fideliter, 	
non videor meruisse laudem, culpa caruisse arbitror. 	
[nam beneficium, homini proprium quod datur, † prosumpserit, 	1130
quod datum utendumst, id repetundi copiast quando velit.] 	
{CHARM.} Est ita ut tu dicis. sed ego hoc nequeo mirari satis, 	
eum sororem despondisse suam in tam fortem familiam. 	
{CALL.} Lysiteli quidem Philtonis filio. {LYS.} Enim me nominat. 	
{CHARM.} Familiam optumam occupavit. {LYS.} Quid ego cesso hos conloqui? 	1135
sed maneam etiam opinor, namque hoc commodum orditur loqui. 	
{CH.} Vah. {CALL.} Quid est? {CH.} Oblitus intus dudum tibi sum dicere: 	
modo mi advenienti nugator quidam occessit obviam, 	
nimis pergraphicus sycophanta; is mille nummum se aureum 	
meo datu tibi ferre et gnato Lesbonico aibat meo; 	1140
quem ego nec qui esset noram, neque eum ante usquam conspexi prius. 	
sed quid rides? {CALL.} Meo adlegatu venit, quasi qui aurum mihi 	
ferret aps te, quod darem tuae gnatae dotem, ut filius 	
tuos, quando illi a me darem, esse allatum id aps te crederet 	
neu qui rem ipsam posset intellegere, [et] thensaurum tuom 	1145
me esse penes, atque eum [a] me lege populi patrium posceret. 	
{CHARM.} Scite edepol. {CALL.} Megaronides communis hoc meus et tuos 	
benevolens commentust. {CHARM.} Quin conlaudo consilium et probo. 	
{LYS.} Quid ego ineptus, dum sermonem vereor interrumpere, 	
solus sto nec quod conatus sum agere ago? hominis conloquar. 	1150
{CH.} Quis hic est, qui huc ad nos incedit? {L.} Charmidem socerum suom 	
Lysiteles salutat. {CHARM.} Di dent tibi, Lysiteles, quae velis. 	
{CALL.} Non ego sum salute dignus? {LYS.} Immo salve, Callicles; 	
hunc priorem aequomst me habere: tunica propior palliost. 	
{CALL.} Deos volo consilia vostra <vobis> recte vortere. 	1155
{CHARM.} Filiam meam tíbi desponsam esse audio. {LYS.} Nisi tu nevis. 	
{CH.} Immo haud nolo. {L.} Sponden ergo tuam gnatam uxorem mihi? 	
{CHARM.} Spondeo, et mille auri Philippum dotis. {LYS.} Dotem nil moror. 	
{CHARM.} Si illa tibi placet, placenda dos quoque est quam dat tibi. 	
postremo quod vis non duces, nisi illud quod non vis feres. 	1160
{CALL.} Ius hic orat. {LYS.} Impetrabit te advocato atque arbitro. 	
istac lege filiam tuam spónden mi uxorem dari? 	
{CH.} Spondeo. {C.} Et ego spondeo ídem hoc. {L.} Oh salvete, adfines mei. 	
{CHARM.} Atque edepol sunt res, quas propter tibi tamen suscensui. 	
{LYS.} Quid ego feci? {CHARM.} Meum corrumpi quia perpessu's filium. 	1165
{LYS.} Si id mea voluntate factumst, <est> quod mihi suscenseas. 	
sed sine me hoc aps te impetrare quod volo. {CH.} Quid id est? {L.} Scies. 	
si quid stulte fecit, ut ea missa facias omnia. 	
quid quassas caput? {CH.} Cruciatur cor mi, et metuo. {L.} Quidnam id est? 	
{CHARM.} Quom ille itast ut esse nolo, id crucior; metuo, si tibi 	1170
denegem quod me oras, ne te leviorem erga me putes. 	
non gravabor. faciam ita ut vis. {LYS.} Probus es. eo, ut illum evocem. 	
{CHARM.} Miserumst, male promerita, ut merita sunt, si ulcisci non licet. 	
{LYS.} Aperite hoc, aperite propere et Lesbonicum, si domist, 	
[foras] evocate: ita subitost propere quod eum conventum volo. 	1175
{LESBONICVS} Quis homo tam tumultuoso sonitu me excivit [subito] foras? 	
{LYS.} Benevolens tuos atque amicus. {LESB.} Satine salve? dic mihi. 	
{LYS.} Recte. tuom patrem rediisse salvom peregre gaudeo. 	
{LE.} Quis id ait? {LY.} Ego. {LE.} Tun vidisti? {LY.} Et tute item videas licet. 	
{LESB.} O pater, pater mi, salve. {CHARM.} Salve multum, gnate mi. 	1180
{LESB.} Si quid tibi, pater, laboris—{CHARM.} Nihil evenit, ne time: 	
bene re gesta salvos redeo—si tu modo frugi esse vis. 	
haec tibi pactast Callicli <huius> filia. {LESB.} Ego ducam, pater, 	
et eam et si quam aliam iubebis. {CHARM.} Quamquam tibi suscensui, 	
miseria <una> uni quidem hominist adfatim. {CALL.} Immo huic parumst, 	1185
nam si pro peccatis centum ducat uxores, parumst. 	
{LESB.} At iam posthac temperabo. {CHARM.} Dicis, si facies modo. 	
{LYS.} Numquid causaest quin uxorem cras domum ducam? {CHARM.} [optimumst.] Licet. 	
tu in perendinum paratus sis ut ducas. ω. Plaudite. 	

	@Titus Maccius Plautus	Truculentus	verse
	%TRVCVLENTVS 	
	%PROLOGVS 	
Perparvam partem postulat Plautus loci 	1
de vestris magnis atque amoenis moenibus, 	
Athenas quo sine architectis conferat. 	
quid nunc? daturin estis an non? adnuont. 	
scio rém quidem urbis me ablaturum sine mora; 	5
quid si de vostro quippiam orem? abnuont. 	
eu hercle in vobis resident mores pristini, 	
ad denegandum ut celeri lingua utamini. 	
sed hoc agamus quá huc ventumst gratia. 	
Athenis mutabo ita ut hoc est proscaenium 	10
tantisper dum transigimus hanc comoediam. 	
hic habitat mulier, nomen cui est Phronesium; 	
haec huius saecli mores in se possidet: 	
numquam ab amatore [suo] postulat id quod datumst, 	
sed relicuom dat operam ne sit relicuom, 	15
poscendo atque auferendo, ut mos est mulierum; 	
nam omnes id faciunt, cum se amari intellegunt. 	
* * * 	17a
ea se peperisse puerum simulat militi, 	18
quo citius rem ab eo averrat cum pulvisculo. 	
quid multa? †stuic superet muliere 	20
†hiscum anima ad eum habenti erce teritur. 	
* * * 	21a
	%I.i 	
{DINIARCHVS} Non omnis aetas ad perdiscendum sat est 	22
amanti, dum id perdiscat, quot pereat modis; 	
neque eam rationem eapse umquam educet Venus, 	
quam penes amantum summa summarum redit, 	25
quot amans exemplis ludificetur, quot modis 	
pereat quotque exoretur exorabulis: 	
quot illíc blanditiae, quót illic iracundiae 	
sunt, quot supplicia danda, di vostram fidem, hui, 	
quid perierandum est etiam, praeter munera: 	30
primumdum merces annua, is primus bolust, 	
ob eam tres noctes dantur; interea loci 	
†aut ara aut vinum aut oleum aut triticum, 	
temptat benignusne an bonae frugi sies: 	
quasi in piscinam rete qui iaculum parat, 	35
quando abiit rete pessum, adducit lineam; 	
si inierit rete piscis, ne effugiat cavet: 	
dum huc dum illuc rete <circumv>or<tit>, impedit 	
piscis usque adeo donicum eduxit foras. 	
itidem si amator id quod oratur dedit 	40
atque est benignus potius quam frugi bonae 	
[adduntur noctes, interim ille hamum vorat], 	
si semel amoris poculum accepit meri 	
eaque intra pectus se penetravit potio, 	
extemplo et ipsus periit et res et fides. 	45
si iratum scortumst forte amatori suo, 	
bis perit amator, ab re atque <ab> animo simul; 	
sin alter altri propitiust, idem perit: 	
si raras noctes ducit, ab animo perit; 	
sin crebras ducit, ipsus gaudet, res perit. 	50
†iteca in aedibus lenosis† 	50a
prius quam únum dederis, centum quae poscat parat: 	51
aut periit aurum aút conscissa pallula est 	
aut empta ancilla aut aliquod vasum argenteum 	
aut vasum ahenum antiquom aut lectus †laptiles 	
aut armariola Graeca, aut aliquid semper <est> 	55
quod † petra debeatque amans scorto suo. 	
atque haec celamus nos clam magna industria, 	
quom rem fidemque nosque nosmet perdimus, 	
ne qui parentes neu cognati sentiant; 	
quos cum celamus si faximus conscios, 	60
qui nostrae aetati tempestivo temperent, 	
unde anteparta demus postpartoribus, 	
faxim lenonum et scortorum † plus est 	62a
et minus damnosorum hominum quam nunc sunt siet. 	63
nam nunc lenonum et scortorum plus est fere, 	
quam olim muscarum est cum caletur maxime. 	65
nam nusquam alibi si sunt, circum argentarias 	
scorta <et> lenones qui sedent cottidie, 	
ea nimia est ratio; quippe qui certo scio, 	
ibi plus scortorum esse iam quam ponderum. 	
quos quidem quam ád rem dicam in argentariis 	70
referre habere, nisi pro tabulis, nescio, 	
ubi aera perscribantur usuraria: 	
accepta dico, expensa ne qui censeat. 	
postremo id magno in populo † mulier hominibus, 	
re placida atque otiosa, victis hostibus: 	75
amare oportet omnes qui quod dent habent. 	
nam mihi haec méretrix quae hic habet, Phronesium, 	
suom nómen omne ex pectore exmovit meo, 	
phronesim, nam phronesis est sapientia. 	78a
nam me fuisse huic fateor summum atque intumum, 	79
quod amantis multo pessimum est pecuniae; 	80
eadem postquam alium repperit qui plus daret, 	
damnosiorem, † mihi exinde immovit loco, 	
quem antehác odiosum sibi esse memorabat mala, 	
Babyloniensem militem. is nunc dicitur 	
venturus peregre; eo nunc commenta est dolum: 	85
peperisse simulat sese, ut me extrudat foras 	
atque ut cum solo pergraecetur milite; 	
eum esse simulat militem puero patrem. 	
eum istí suppositum puerum opinor pessumae. 	88a
mihi verba retur dare se? án me censuit 	89
celare se potesse, gravida si foret? 	90
nam ego Lemno advenio Athenas nudius tertius, 	
legatus hinc quo cum publico imperio fui. 	
sed haec quidem eius Astaphium est ancillula; 	
cum ea quoque etiam mihi fuit commercium. 	
	%I.ii 	
{ASTAPHIVM} Ad fores auscultate atque adservate aedis, 	95
ne quis adventor gravior abaetat quam adveniat, 	
neu, qui manus attulerit steriles intro ad nos, 	
gravidas foras exportet. novi ego hominum mores; 	
ita nunc adulescentes morati sunt: quini 	
aut seni adveniunt ad scorta congerrones; 	100
consulta sunt consilia: quando intro advenerunt, 	
oenús eorum aliqui oscúlum amicae usque oggerít, dum illi agant ceterí cleptae; 	
sin vídent quempiam se adsérvare, obludiánt qui custodem óblectent 	
per ióculum et ludum; dé nostro saepe édunt: quod fartorés, faciunt. 	
fit pól hoc, et pars spectátorum scitís pol haec vos me haud méntiri, 	105
†ibi sibus pugnae et vírtuti de praédonibus praedám capere. 	
at ecástor nos rursúm lepide referímus gratiam furíbus nostris: 	107-110
nam ipsí vident cum eorum ággerimus bona atque étiam ultro ipsi aggerúnt ad nos. 	111
{DIN.} Me illís quidem haec verberat vérbis, 	
nam ego húc bona mea degéssi. 	
{AST.} Commémini, iam pol ego eúmpse ad nos, si dómi erit, mecum addúcam. 	
{DIN.} Heus, máne dum, Astaphium, príus quam abis. 	115
{AST.} Quí revocat? {DIN.} Scies: réspice huc. {AST.} Quis est? 	
{DIN.} Vobís qui multa bóna esse volt. {AST.} Dato, si ésse vis. 	
{DIN.} Fáxo erunt. réspice huc modo. {AST.} Oh, 	
enícas me miseram, quísquis es. 	
{DIN.} Péssuma, mane. 	120
{AST.} Óptume, odio es. 	
Díniarchusne íllic est? átque is est. 	
{DIN.} Sálva sis. {AST.} Ét tu. 	
{DIN.} Fer cóntra manum et paritér gradere. 	
{AST.} Tuis sérvio atque audiens sum ímperiis. 	125
{DIN.} Quid agís? {AST.} Valeo et validúm teneo. 	
péregre quoniam ádvenis, céna detur. 	
{DIN.} Bene dícis benignequé vocas, Astáphium. {AST.} Amabo, 	
sine me íre, era quo iussít. {DIN.} Eas. sed quíd ais? {AST.} Quid vis? 	
{DIN.} Dic quó iter inceptás; quis est quem arcéssis? {AST.} Archilínem 	130
†obstetricem. {DIN.} Mála tu femina es, oles únde es disciplinam. 	
manifesto mendaci, mala, teneo te. {AST.} Quid iam, amabo? 	
{DIN.} Quia te adducturam huc dixeras eumpse, non eampse; 	
nunc mulier facta est iam ex viro: mala es praestrigiatrix. 	
sed tandem eloquere, quis is homost, Astaphium? novos amator? 	135
{AST.} Nimis otiosum te arbitror hominem esse. {DIN.} Qui arbitrare? 	
{AST.} Quia tuo vestimento et cibo alienis rebus curas. 	
{DIN.} Vos mihi dedistis otium. {AST.} Qui, amabo? {DIN.} Ego expedibo. 	
rem perdidi apud vos, vos meum negotium abstulistis. 	
si rem servassem, fuit ubi negotiosus essem. 	140
{AST.} An tu te Veneris publicum aut Amoris alia lege 	
habere posse postulas, quin otiosus fias? 	
{DIN.} Illa, haud ego, habuit publicum: pervorse interpretaris; 	
nam advorsum legem meam ob meam scripturam pecudem cepit. 	
{AST.} Plerique idem quod tu facis faciunt rei male gerentes: 	145
ubi non est, scripturam unde dent, incusant publicanos. 	
{DIN.} Male vertit res pecuaria mihi apud vos: nunc vicissim 	
volo habere aratiunculam pro copia hic apud vos. 	
{AST.} Non arvos hic, sed pascuost ager: si arationes 	
habituru's, quí arari solent, ad pueros ire meliust. 	150
hunc nos habemus publicum, illi alii sunt publicani. 	
{DIN.} Vtrosque pergnovi probe. {AST.} Em istoc pol tu otiosu's, 	
cum et illíc et hic pervorsus es. sed utriscum rem esse mavis? 	
{DIN.} Procaciores estis vos, sed illí periuriores; 	
illis perit quidquid datur, neque ipsís apparet quicquam: 	155
vos saltem si quid quaeritis, ecbibitis et comestis. 	
postremo illi sunt improbi, vos nequam et gloriosae. 	
{AST.} Male quae in nos vis, ea omnia tibi dicis, Diniarche, 	
et nostram et illorum vicem. {DIN.} Qui istuc? {AST.} Rationem dicam: 	
quia qui alterum incusat probri, sumpse enitere oportet. 	160
tu a nobis sapiens nihil habes, nos nequam abs ted habemus. 	
{DIN.} O Ástaphium, haud istoc modo solita es me ante appellare, 	
sed blande, cum illuc, quod apud vos nunc est, apud me habebam. 	
{AST.} Dum vivit, hominem noveris: ubi mortuost, quiescat. 	
te dum vivebas noveram. {DIN.} An me mortuom arbitrare? 	165
{AST.} Qui potis [est], amabo, planius? qui antehac amator summus 	
habitu's, nunc ad amicam venis querimoniam deferre. 	
{DIN.} Vestra hercle factum iniuria, quae properavistis olim: 	
rapere otiose oportuit, diu ut essem incolumis vobis. 	
{AST.} Amator similest oppidi hostilis. {DIN.} Quo argumento [est]? 	170
{AST.} Quam primum expugnari potis [est], tam id optimum est amicae. 	
{DIN.} Ego fateor, sed longe aliter est amicus atque amator: 	
certe hercle quam veterrimus, tam homini optimust amicus. 	
<{AST.} Si vivit. Din.> Non hercle occidi, sunt mi etiam fundi et aedis. 	
{AST.} Cur, obsecro, ergo ante ostium pro ignoto alienoque astas? 	175
<i> intro, haud alienus tu quidem es; nam ecastor neminem hodie 	
mage amat corde atque animo suo, si quidem habes fundum atque aedis. 	
{DIN.} In melle sunt linguae sitae vostrae atque orationes, 	
facta atque corda in felle sunt sita atque acerbo aceto: 	
eo dicta lingua dulcia datis, córde amara facitis. 	180
{AST.} [Amantes si qui non danunt, † non didici fabulari.] 	
non istaec, mea benignitas, decuit te fabulari, 	
sed istós qui cum geniis suis belligerant parcipromi. 	
{DIN.} Mala es atque eadem quae soles inlecebra. {AST.} Vt exspectatus 	
peregre advenisti, quam, obsecro, cupiebat te era videre. 	185
{D.} Quid tandem? {A.} Te unum ex omnibus amat. {D.} Euge, fundi et aedis, 	
per tempus subvenistis. sed quid ais, Astaphium? {AST.} Quid vis? 	
{DIN.} Estne intus nunc Phronesium? {AST.} Vtut aliis, tibi quidem intus. 	
{DIN.} Valetne? {AST.} Immo edepol melius iam fore spero, te ubi videbit. 	
{DIN.} Hoc nobis vitium maxumumst, cum amamus tum <hoc> perimus: 	190
si illud quod volumus dicitur, palam cum mentiuntur, 	
verum esse insciti credimus, ne ut iusta utamur ira. 	
{A.} Heia, haud itast res. {D.} Ain tu eam me amare? {A.} Immo unice unum. 	
{D.} Peperisse audivi. {A.} Ah obsecro, tace, Diniarche. {D.} Quid iam? 	
{AST.} Horresco misera, mentio quotiens fit partionis, 	195
ita paene nulla tibi fuit Phronesium. i intro, amabo, 	
vise illam. atque opperimino: iam exibit; nam lavabat. 	
{DIN.} Quid ais tu? quae numquam fuit praegnas, qui parere potuit? 	
nam équidem illi uterum, quod sciam, numquam extumere sensi. 	
{AST.} Celabat metuebatque te, ne tu sibi persuaderes, 	200
ut abortioni operam daret puerumque ut enicaret. 	
{DIN.} Tum pol isti ést puero pater Babyloniensis miles, 	
quoius núnc ista adventum expetit. {AST.} Immo ab eo ut nuntiatumst, 	
iam hic adfuturum aiunt eum. nondum advenisse miror. 	
{DIN.} Ibo igitur intro? {AST.} Quippini? tam audacter quam domum ad te; 	205
nam tu quidem edepol noster es etiam nunc, Diniarche. 	
{DIN.} Quam mox te huc recipis? {AST.} Iam hic ero: propest, profecta quo sum. 	
{DIN.} Redi véro actutum. ego interim hic apud vos opperibor.— 	
	%II.i 	
{AST.} Hahahaé, requievi, 	209
quia íntro abiit odiúm meum. 	210
tandém sola súm. nunc quidém meo arbitrátu 	
loquár liberé quae volam ét quae lubébit. 	
huic hómini amanti méa era apud nos naéniam dixit domi, 	
nam fundi et aedis obligatae sunt ob Amoris praedium. 	
verum apud hunc mea era sua consilia summa eloquitur libere, 	215
magisque ádeo ei consiliarius hic amicust quam auxiliarius. 	
dum fuit, dedit; nunc nihil habet: quod habebat nos habemus, 	
iste id habet quod nos habuimus. humanum facinus factumst. 	
actutum fortunae solent mutari, varia vitast: 	
nos divitem istum meminimus atque iste pauperes nos: 	220
verterunt sese memoriae; stultus sit qui id miretur. 	
si eget, necessest nos pati: amavit, aequom ei factum est. 	
piaculumst miserere nos hominum rei male gerentum. 	
[bonis ésse oportet déntibus lenám probam, 	
adripere ut quisquis veniat blandeque adloqui, 	225
male corde consultare, bene lingua loqui.] 	
meretricem sentis similem ésse condecet, 	
quémquem hominem attigerit, profecto ei aut malum aut damnum dare. 	
numquam amatoris meretricem oportet causam noscere, 	
quin, ubi nil det, pro infrequente eum mittat militia domum. 	230
nec umquam erit probus quísquam amator nisi qui rei inimicust suae. 	
nugae sunt nisi, modo quom dederit, dare iam lubeat denuo; 	
is amatur hic apud nos, qui quod dedit id oblitust datum. 	
dum habeat, dúm amet; ubi nil habeat, alium quaestum coepiat. 	
aequo animo, ipse si nihil habeat, aliis quí habent, det locum. 	235
[probust amator, qui relictis rebus rem perdit suam.] 	
at nós male agere praedicant viri solere secum, 	
nosque esse avaras. qui sumus? quid male nos agimus tandem? 	
nam ecastor numquam satis dedit suae quísquam amicae amator, 	
neque pol nos satis accepimus neque umquam úlla satis poposcit. 	240
nam quando sterilis est amator ab datis, 	
si negat se habere quod det, soli credimus, 	
nec satis accipimus, satis cum quod det non habet: 	
semper datores novos oportet quaerere, 	
qui de thensauris integris demus danunt. 	245
velút hic agrestis est adulescens, qui hic habet, 	
nimis pól mortalis lepidus nimisque probus dator. 	
[sed is clam patrem etiam hac nocte illac 	
per hortum transiluit ad nos. eum volo convenire.] 	
sed est huic unus servos violentissimus, 	250
qui ubi quámque nostrarum videt prope hasce aédis adgrediri, 	
item ut de frumento anseres, clamore absterret abigit; 	
ita est agrestis. sed fores, quidquid ést futurum, feriam. 	
ecquis huíc tutelam ianuae gerit? ecquis intus exit? 	254-255
	%II.ii 	
{TRVCVLENTVS} Quís illic est qui tam proterve nostras aedis arietat? 	256
{AST.} Ego sum, respice ad me. {TRVC.} Quid ego? nonne egó videor tibi? 	
quid tibi ad hasce accessio aedis est prope aut pultatio? 	
{AST.} Salve. {TRVC.} Sat mihi est tuae salutis. nil moror. non salveo? 	
aegrotare malim quam esse tua salute sanior. 	260
sed volo scíre, quid debetur hic tibi nostrae domi? 	
{AST.} Comprime sis eiram. {TRVC.} Eam quidem hercle tu, quae solita es, comprime, 	
impudens, quae per ridiculum rustico suades stuprum. 	
{AST.} Eiram dixi: ut decepisti! dempsisti unam litteram. 	
nimis quidem hic truculentust. {TRVC.} Pergin male loqui, mulier, mihi? 	265
{AST.} Quid tibi ego male dicó? {TRVC.} Quia enim me truncum lentum nominas. 	
nunc adeo, nisi abis actutum aut dicis quid quaeras cito, 	
iam hercle ego hic te, mulier, quasi sus catulos pedibus proteram. 	
{AST.} Rus merum hoc quidemst. {TRVC.} Pudendumst vero clurinum pecus. 	
advenisti huc te ostentatum, cum exornatis ossibus, 	270
quia tibi suaso infecisti propudiosa pallulam? 	
[an eo bella es, quia accepisti ármillas aeneas?] 	
{A.} Nunc places, cum mi inclementer dicis. {T.} Quid hoc quod te rogo? 	
mancupion qui accipias, gestas tecum ahenos anulos? 	
pignus da ni ligneae haec sunt quas habes Victorias. 	275
{AST.} Ne attigas me. {TRVC.} Egon te tangam? íta me amabit sarculum, 	
ut ego me ruri amplexari mavelim patulam bovem 	
cumque ea noctem in stramentis pernoctare perpetem, 	
quam tuas centum cenatas noctes mihi dono dari. 	
rus tu mi opprobras? ut nancta es hominem quem pudeat probri! 	280
sed quid ápud nostras negoti, mulier, est aedis tibi? 	
quid tu huc occursas, in urbem quotienscumque advenimus? 	
{AST.} Mulieres volo convenire vostras. {TRVC.} Quas tu mulieres 	
mihi narras, ubi musca nulla feminast in aedibus? 	
{AST.} Nullan istic mulier habitat? {TRVC.} Rus, inquam, abierunt. abi. 	285
{AST.} Quid clamas, insane? {TRVC.} Abire hinc ni properas grandi gradu, 	
iam hercle ego istós fictos compositos crispos cincinnos tuos 	
unguentatos usque ex cerebro exvellam. {AST.} Quanam gratia? 	
{TRVC.} Quia ad foris nostras unguentis uncta es ausa accedere 	
quiaque istas buccas tam belle purpurissatas habes. 	290
{AST.} Erubui mecastor misera propter clamorem tuom. 	
{TRVC.} Itane? erubuisti? quasi vero corpori reliqueris 	
tuo potestatem coloris ulli capiendi, mala. 	
buccas rubrica, créta omne corpus intinxti tibi. 	
pessumae estis. {AST.} Quíd est quod vobis pessumae haec male fecerint? 	295
{T.} Scio ego plus quam tu arbitrare scire me. {A.} Quid id obsecrost 	
quod scias? {TRVC.} Erilis noster filius apud vos Strabax 	
ut pereat, ut eum inliciatis in malam fraudem et probrum. 	
{AST.} Sanus si videare, dicam: dicis contumeliam. 	
nemo homo hic solet perire apud nos: res perdunt suas; 	300
ubi res perdidere, abire hinc, si volunt, salvis licet. 	
ego istunc non novi adulescentem vostrum. {TRVC.} Veron serio? 	
quid maceria illa ait, in horto quae est, quae in noctes singulas 	
latere fit minor, qua ístoc ad vos damni permensust viam? 	
{AST.} Nil mirum (vetus est maceria) lateres si veteres ruont. 	305
{TRVC.} Ain tu vero veteres lateres ruere? numquam edepol mihi 	
quisquam homo mortalis posthac duarum rerum creduit, 	
ní ego vostra ero maiori facta denarravero. 	
{AST.} Estne item violentus ut tu? {TRVC.} Non enim ille meretriculis 	
munerandis rem coegit, verum parsimonia 	310
duritiaque: quae nunc ad vos clam exportantur, pessumae; 	
ea vos estis exunguimini ebibitis. egone haec mussitem? 	
iam quidem hercle ibo ad forum atque haec facta narrabo seni, 	
neque istuc insegesti tergo coget examen mali.— 	
{AST.} Si ecastor hic homo sinapi victitet, non censeam 	315
tam esse tristem posse. at pol ero benevolens visust suo. 	
verum ego illúm, quamquam violentust, spero inmutari pote 	
blandimentis, oramentis, ceteris meretriciis; 	
vidi equom ex indomito domitum fieri atque alias beluas. 	
nunc ad eram revidebo. <sed> eccum ódium progreditur meum. 	320
tristis exit. haud convenit etiam hic dum Phronesium. 	
	%II.iii 	
{DINIARCHVS} Piscis ego credo, qui usque dum vivont lavant, 	322
minus diú lavare quam haec lavat Phronesium. 	
si proinde amentur, mulieres diu quam lavant, 	
omnes amantes balneatores sient. 	325
{AST.} Non quis parumper durare opperirier? 	
{DIN.} Quin hercle lassus iam sum durando miser: 	
mihi quoque prae lassitudine opus est <ut> lavem. 	
sed obsecro hercle, Astaphium, <i> intro ac nuntia 	
me adesse, ut properet suade, iam ut satis laverit. 	330
{A.} Licet. {D.} Audin etiam? {A.} Quid vis? {D.} Di me perduint, 	
qui te revocavi. non tibi dicebam 'i' modo? 	
{AST.} Quidnam revocabas? improbu's nihilique homo: 	
tute tibi mille passum peperisti moram.— 	
{DIN.} Sed quid haec hic autem tam diu ante aedis stetit? 	335
nescio quem praestolata est; credo, militem. 	
illum student iam; quasi volturii triduo 	
prius praédivinant, quo die esuri sient: 	
illum inhiant omnes, illi est animus omnibus; 	
me nemo magis respiciet, ubi is [est] huc venerit, 	340
quasi abhinc ducentos annos fuerim mortuos. 	
ut rem servare suave est! vae misero mihi, 	
post factum flector, qui antepartum perdidi. 	
verum nunc si qua mi obtigerit hereditas 	
magna atque luculenta, nunc postquam scio 	345
dulce atque amarum quid sit ex pecunia, 	
ita ego íllam edepol servem itaque parce victitem, 	
ut—nulla faxim cis dies paucos siet; 	
ego istós, qui nunc me culpant, confutaverim. 	
sed aestuosas sentio aperiri fores, 	350
quae obsorbent quidquid venit intra pessulos. 	
	%II.iv 	
{PHRONESIVM} Num tibi nam, amabo, ianua est mordax mea, 	352
quo intro ire metuas, mea voluptas? {DIN.} Ver vide, 	
ut tota floret, ut olet, ut nitide nitet. 	
{PHRON.} Quid tam inficetu's, Lemno adveniens qui tuae 	355
non des amicae, Diniarche, savium? 	
{DIN.} Vah, vapulo hercle ego nunc, atque adeo male. 	
{PHRON.} Quo te avortisti? {DIN.} Salva sis, Phronesium. 	
{PHRON.} Salve. hicine hodie cenas, salvos cum advenis? 	
{DIN.} Promisi. {PHRON.} Vbi cenabis? {DIN.} Vbi tu iusseris. 	360
{PHRON.} Hic me lubente facies. {DIN.} Edepol me magis. 	
nempe tú eris hodie mecum, mea Phronesium? 	
{PHRON.} Velim, si fieri possit. {DIN.} Cedo soleas mihi, 	
properate, auferte mensam. {PHRON.} Amabo, sanun es? 	
{DIN.} Non edepol bibere possum iam, ita animo malest. 	365
{PHRON.} Mane, aliquid fiet, né abi. {DIN.} Ah, aspersisti aquam. 	
iam rediit animus. deme soleas, cedo bibam. 	
{PHRON.} Idem es mecastor qui soles. sed dic mihi, 	
benene ambulatumst? {DIN.} Huc quidem hercle ad te bene, 	
quia tui videndi copia est. {PHRON.} Complectere. 	370
{DIN.} Lubens. heia, hoc est melle dulci dulcius. 	
hoc tuis fortunis, Iuppiter, praestant meae. 	
{PHRON.} Dan savium? {DIN.} Immo vel decem. {PHRON.} Em istoc pauper es: 	
<semper> plus pollicere quam ego abs te postulo. 	
{DIN.} Vtinam a principio reí item parsisses meae 	375
ut nunc reparcis saviis. {PHRON.} Si quid tibi 	
compendi facere possim, factum edepol velim. 	
{DIN.} Iam lauta es? {PHRON.} Iam pol mihi quidem atque oculis meis. 	
num tibi sordere videor? {DIN.} Non pol mihi quidem; 	
verum tempestas, memini, quondam <etiam> fuit, 	380
cum inter nos sordebamus alter de altero. 	
sed quid ego facinus audivi adveniens tuom, 	
quod tu hic me absente novi negoti gesseris? 	
{PHRON.} Quid id est? {DIN.} Primumdum, cum tu es aucta liberis 	
cumque bene provenisti salva, gaudeo. 	385
{PHRON.} Concedite hinc vos intro atque operite ostium. 	
tu nunc superstes solus sermoni meo es. 	
tibi mea consilia summa semper credidi. 	
equidem neque peperi puerum neque praegnas fui; 	
verum adsimulavi me esse praegnatem: haud nego. 	390
{DIN.} Quem propter, o mea vita? {PHRON.} Propter militem 	
Babyloniensem, qui quasi uxorem sibi 	
me habebat anno, dum hic fuit. {DIN.} Ego senseram. 	
sed quid istuc? cui rei te adsimulare retulit? 	
{PHRON.} Vt esset aliquis laqueus et redimiculum, 	395
reversionem ut ad me faceret denuo. 	
nunc huc remisit nuper ad me epistulam, 	
sese experturum quanti sese penderem: 	
si quod peperissem id <non> necarem ac tollerem, 	
bona sua med habiturum omnia [esse]. {DIN.} Ausculto lubens. 	400
quid denique agitis? {PHRON.} Mater ancillas iubet, 	
quoniam iam decimus mensis adventat prope, 	
aliam aliorsum ire, praemandare et quaerere 	
puerum aut puellam, qui supponatur mihi. 	
quid multa verba faciam? tonstricem Suram 	405
novisti nostram, quae mercedem sese habet?† 	
{DIN.} Novi. {PHRON.} Haec ut opera circumit, per familias, 	
puerum vestigat; clanculum ad me detulit, 	
datum sibi esse dixit. {DIN.} O mercis malae. 	
eum núnc non illa peperit, quae peperit prior, 	410
sed tu posterior. {PHRON.} Ordine omnem rem tenes. 	
nunc ut praemisit nuntium miles mihi, 	
non multo post hic aderit. {DIN.} Nunc tu te interim 	
quasi pro puerpera hic procuras? {PHRON.} Quippini, 	
ubi sine labore res geri pulcre potest? 	415
ad suom quemque aequom est quaestum ésse callidum. 	
{DIN.} Quid me futurum est, quando miles venerit? 	
relictusne abs te vivam? {PHRON.} Vbi illud quod volo 	
habebo ab illo, facile inveniam quo modo 	
divortium et discordiam inter nos parem: 	420
post id ego [totum] tecum, mea voluptas, usque ero 	
assiduo. {DIN.} Immo hercle vero accubuo mavelim. 	
{PHRON.} [quin] Dis hodie sacruficare pro puero volo, 	
quinto die quod fieri oportet. {DIN.} Censeo. 	
{PHRON.} Non audes aliquid mihi dare munusculum? 	425
{DIN.} Lucrum hercle videor facere mi, voluptas mea, 	
ubi quippiam me poscis. {PHRON.} At ego, ubi abstuli. 	
{DIN.} Iam faxo hic aderit. servolum huc mittam meum. 	
{PHRON.} Sic facito. {DIN.} Quidquid attulerit, boni consulas. 	
{PHRON.} Ecastor munus te curaturum scio, 	430
ut cuius me nón paeniteat mittatur mihi. 	
{DIN.} Num quippiam aliud me vis? {PHRON.} Vt quando otium 	
tibi sit ad me revisas, <et> valeas.—{DIN.} Vale. 	
pro di immortales, non amantis mulieris, 	
sed sociae únanimantis, fidentis fuit 	435
officium facere quod modo haec fecit mihi, 	
suppositionem pueri quae mihi credidit, 	
germanae quod sorori non credit soror. 	
ostendit sese iam mihi medullitus: 	
scio mi ínfidelem numquam, dum vivat, fore. 	440
egone illam ut non amem? egone illi ut non bene velim? 	
me potius non amabo quam huic desit amor. 	
ego istí non munus mittam? iam † modo ex hoc loco 	
iubebo ad istam quinque deferri minas, 	
praeterea obsonari <una> dumtaxat mina. 	445
multo illi potius bene erit quae bene volt mihi, 	
quam mihi, qui mihimet omnia facio mala.— 	
	%II.v 	
{PHRONESIVM} Puero ísti date mammam. út miserae 	448
matrés sollicitaeque éx animo sumus crúciamurque! 	449-450
edepól commentum mále, cumque eam rem in córde agito, 	451
nimió—minus perhibemúr malae quam sumus íngenio. 	
egó prima dé me, domó docta, díco. 	
quanta ést cura in animo, quantum corde capio 	454-455
dolorem—dolus ne occidat morte pueri: 	456
mater dicta quod sum, eo magis studeo vitae; 	
quae ausa hunc sum, tantundem dolum <nunc> adgrediar. 	
lucri causa avara probrum sum exsecuta, 	
alienos dolores mihi supposivi; 	460
<sed> nullam rem oportet dolose adgrediri, 	
nisi astu totam accurateque exsequare. 	
vosmet iam videtis, ut ornata incedo: 	
puerperio ego nunc med esse aegram adsimulo. 	
mále quod mulier fácere incepit, nísi <id> efficere pérpetrat, 	465
id illi morbo, id illi seniost, ea illi miserae miseriast; 	
bene si facere incepit, eius rei nimis cito odium percipit. 	
nimis quam paucae sunt defessae, male quae facere occeperunt, 	
nimisque paucae efficiunt, si quid facere occeperunt bene: 	
mulieri nimio male facere levius onus est quam bene. 	470
ego quod mala sum, matris opera mala sum et meapte malitia, 	
quae me gravidam esse adsimulavi militi Babylonio: 	
eam nunc malitiam accuratam miles inveniat volo. 	
is hic haud multo post, credo, aderit; nunc prius praecaveo sciens 	
sumque ornata ita ut aegra videar, quasi puerperio cubem. 	475
date mi huc stactam atque ignem in aram, ut venerem Lucinam meam. 	
hic apponite atque abite ab oculis. eho, Pithecium, 	
face ut accumbam, accede, adiuta. em sic decet puerperam. 	
soleas mihi deduce, pallium inice in me huc, Archilis. 	
ubi es, Astaphium? fer huc verbenam mi intus et bellaria. 	480
date aquam manibus. nunc ecastor adveniat miles velim. 	
	%II.vi 	
{STRATOPHANES} Ne expectetis, spectatores, meas pugnas dum praedicem: 	482
manibus duella praedicare soleo, haud in sermonibus. 	
scio ego multos memoravisse milites mendacium: 	
et Homeronida et postilla mille memorari pote, 	485
qui et convicti et condemnati falsis de pugnis sient. 	
non laudandust cui plus credit qui audit quam <ille> qui videt: 	
[non placet quem illi plus laudant qui audiunt, quam qui vident.] 	
pluris est oculatus testis unus quam auriti decem; 	
qui audiunt audita dicunt, qui vident plane sciunt. 	490
non placet quem scurrae laudant, manipularis mussitant, 	
neque illi quorum lingua gladiorum aciem praestringit domi. 	
strenui nimio plus prosunt populo quam arguti et cati: 	
facile sibi facunditatem virtus argutam invenit, 	
sine virtute argutum civem mihi habeam pro praefica, 	495
quae alios conlaudat, eapse sese vero non potest. 	
nunc ad amicam decimo mense post Athenas Atticas 	
viso, quam gravidam hic reliqui meo compressu, quid ea agat. 	
{PHRON.} Vide quis loquitur tam propinque. {ASTAPHIVM} Miles, mea Phronesium, 	
tibi adest Stratophanes. nunc tibi opust, aegram ut te adsimules. {PH.} Tace. 	500
cuí adhuc ego tam mala eram monetrix, me maleficio vinceres? 	
{ST.} Peperit mulier, ut ego opinor. {A.} Vin adeam ad hominem? {PH.} Volo. 	
{S.} Euge, Astaphium eccam it mi advorsum. {A.} Salve ecastor, Stratophanes. 	
[venire] salvom <te>—{STRAT.} Scio. sed peperitne, ópsecro, Phronesium? 	
{AST.} Peperit puerum nimium lepidum. {STRAT.} Ehem, ecquid mei similest? {AST.} Rogas? 	505
quin ubí natust machaeram et clupeum poscebat sibi? 	
{STRAT.} Meus est, scio iam de argumentis. {AST.} Nimium tuí similest. {STRAT.} Papae, 	
iam magnust? iamne iit ad legionem? ecquae spolia rettulit? 	
{AST.} Heia, nudius quintus natus ille quidem est. {STRAT.} Quid postea? 	
inter tot dies quidem hercle iam aliquid actum oportuit. 	510
quid illi ex utero exitiost prius quam poterat ire in proelium? 	
{AST.} Consequere atque illam saluta et gratulare illi. {STRAT.} Sequor. 	
{PHRON.} Vbi illa, óbsecro, est quae me hic reliquit, eapse abiit? ubist? 	
{A.} Adsum, adduco tibi exoptatum Stratophanem. {PH.} Vbi is est, obsecro? 	
{STRAT.} Mars peregre adveniens salutat Nerienem uxorem suam. 	515
quom tu recte provenisti quomque es aucta liberis, 	
gratulor, quom mihi tibique magnum peperisti decus. 	
{PHRON.} Salve, qui me interfecisti paene vita et lumine 	
quique mihi magni doloris per voluptatem tuam 	
condidisti in corpus, quo nunc etiam morbo misera sum. 	520
{STRAT.} Heia, haud ab re, mea voluptas, tibi istic obvenit labos: 	
filium peperisti, qui aedis spoliis opplebit tuas. 	
{PHRON.} Multo ecastor magis oppletis tritici ópust granariis, 	
ne, ille prius quam spolia capiat, hic nos extinxit fames. 	
{STRAT.} Habe bonum animum. {PHRON.} Savium pete hinc sis. ah, nequeo caput 	525
tollere, ita dolet itaque ego † medulo, neque etiam queo 	
pedibus mea sponte ambulare. {STRAT.} Si hercle me ex medio mari 	
savium petere tuom iubeas, petere hau pigeat [me], mel meum. 	
id ita esse experta es: nunc experiere, mea Phronesium, 	
me te amare. adduxi ancillas tibi eccas ex Suria duas, 	530
is te dono. adduce hoc tu istas. sed istae reginae domi 	
suae fuerunt ambae, earum patriam ego excidi manu. 	
his te dono. {PHRON.} Paenitetne te quot ancillas alam, 	
quin examen super adducas, quae mihi comedint cibum? 	
{ST.} Hoc quidem herclést ingratum donum. cedo tu mi istam purpuram. 	535
mea voluptas, attuli eccam pallulam ex Phrygia tibi. 	
tene tibi. {PHRON.} Hocine mi ob labores tantos tantillum dari? 	
{STRAT.} Perii hercle <ego> miser. iam <mi> auro contra constat filius: 	
†etiam num mali pendit addit purpuram. ex Arabia tibi 	
attuli tus, Ponto amomum. tene tibi, voluptas mea. 	540
{PHRON.} Accipe hoc, <Astaphium,> abduce hasce hinc e conspectu Suras. 	
{S.} Ecquid amas me? {PH.} Nihil ecastor, neque meres. {S.} Nilne huic sat est? 	
ne bonum verbum quidem unum dixit. viginti minis 	
venire illaec posse credo dona quae ei dono dedi. 	
vehementer nunc mi est irata, sentio atque intellego; 	545
verum abibo. quid ais? nunc tu num nevis mé, voluptas mea, 	
quo vocatus sum ire ad cenam? mox huc cubitum venero. 	
quid taces? planissume edepol perii. sed quid illuc novi est? 	
quis <hic> homost, qui ducit pompam tantam? certumst quo ferant 	
observare. huic credo fertur. verum iam scibo magis. 	550
	%II.vii 	
{CYAMVS} Ite íte hac simúl, mulierí damnigéruli, 	551
forás egerónes, bonórum exagógae. 	
satin, sí quis amat, nequit quín nihili sit atque ímprobis se artibus éxpoliat? 	
nam hóc qui sciám, ne quis íd quaerat éx me, 	
domist qui facit improba facta amator, 	555
qui bona sua pro stercore habet, foras iubet ferri, metuit 	
<ne> apud nos <non> mundissimum sit; 	
puras sibi esse volt aedis: domi quidquid habet, eicitur ἔξω. 	
quándoquidem ipsus pérditum se it, sécreto hercle equidem éum adiutabo, 	
néque mea quidem ópera umquam hilo mínus propere quam póte peribit. 	560
nám iam de hoc obsónio de mína deminui uná modo 	
quínque nummos: míhi detraxi pártem Herculáneam. 	
nam hoc adsimile est quasi de fluvio quí aquam derivat sibi: 	
nisi derivetur, tamen omnis ea aqua ábeat in mare; 	
nam hoc in mare abit misereque perit sine bona omni gratia. 	565
haec cúm video fierí, suffuror súppilo, 	
de praéda praedam cápio. 	
meretrícem ego item esse reór, mare ut est: 	
quod dés devorát <nec dat>ís umquam abúndat. 	
hoc sáltem: <rem> sérvat nec úlli ubi sit appáret: 	570
dés quantumvis, nusquam apparet, neque datori neque acceptrici. 	
velut haéc meretrix meum erúm miserum sua blánditia 	
<paene> íntulit in paupériem: 	
privábit bonís, luce, honóre atque amícis. 	
áttat, eccam adest propinque. credo audisse haec me loqui. 	575
pallida est, ut peperit puerum. ádloquar quasi nesciam. 	
iubeo vos salvere. {PHRON.} Noster Cyame, quid agis? ut vales? 	
{CYAM.} Valeo, et venio ad minus valentem, et melius qui valeat fero. 	
erus meús, ocellus tuos, ád te ferre me haec iussit tibi 	
dona quae vides íllos ferre, et has quinque argenti minas. 	580
{PHRON.} Pol haúd perit quod illum tántum amo. 	
{CYAM.} Iússit oráre, ut haec gráta haberés tibi. 	
{PH.} Grata ácceptaque ecastór habeo. iube <vása> auferri intro, i Cyame. 	
{AST.} Écquid audítis, haec quaé iam <Cyamo> ímperat? 	
{CYAM.} Vása nolo aúferant: désiccarí iube. 	585
{A.} Ímpudens mecástor, Cyame, es. {C.} Égone? {A.} Tu. {C.} Boná fide? 	
tune ais me ímpudentem esse, ipsa quae sis stabulum flagiti? 	
{PHRON.} Díc, amabó te, ubi est Díniarchús? {CYAM.} Domi. 	
{PHRON.} Díc ob haec dóna, quae ad mé <hodie> míserit, 	
me íllum amare plurimum ómnium hominum merito, 	590
méque honorem ílli habere ómnium máxumum, 	
átque ut huc véniat <ad me> óbsecrare. {CYAM.} Ílicet. 	
séd quisnam illic homóst, qui ipsus se cómest, tristis, oculís malis? 	
ánimo hercle homost suo miser, 	
quísquis est. {PHRON.} Dignúst mecastor. néquam est. non nosti, óbsecro, 	595
militem, hic apud me <quí> erat? huius pater pueri illic est. 	
úsque abegi, áspuli, iússi abi<ret; tamen> 	
mánsit: auscultát, observat quám rem agam. {C.} Novi hóminem nihili. 	
íllicinest? {PHRON.} Íllic est. {CYAM.} Me íntuetúr gemens; 	
traxit ex intimo ventre suspiritum. 	600
hoc vide, dentibus frendit, icit femur; 	
num obsecro nam hariolust, qui ipsus se verberat? 	
{S.} Nunc égo meos animos víolentos meamque íram ex pectore iám promam. 	
loquere: únde es? cuius es? cúr ausu's mi inclémenter dicére? {C.} Lubitumst. 	604-605
{STRAT.} Istúcine mihi respóndes? {CYAM.} Hoc. non égo te flocci fácio. 	606
{S.} Quid tú? cur ausa es álium te dicére amare hominem? {PH.} Lúbitumst. 	
{STRAT.} Ain tándem? istuc primum éxperiar. tun tántilli doní causa, 	
holerum átque escarum et póscarum, moechúm malacum, cincínnatum, 	609-610
umbráticulum, tympánotribam amás, hominem non nauci? {C.} Quae haéc res? 	611
meone [ero tu], ímprobe tu, male dícere <ero> audés, fons viti et peiúri? 	
{S.} Verbum únum adde istoc: iam hércle ego te hic hac óffatim confíciam. 	
{C.} Tangé modo, iám ego <te> hic agnum faciam ét medium distrúncabo. 	
si tu ín legione béllator clues, át ego in culina clúeo. 	615
{PH.} Si aequóm facias, advéntores meos <nón> incuses, quórum 	
mihi dóna accepta et gráta habeo, tuaque íngrata, quae abs te áccepi. 	
{S.} Tum pól ego et donis prívatus sum et périi. {PH.} Plane istúc est. 	
{CYAM.} Quíd nunc ergo hic ódiosu's, confessus omnino reus? 	
{S.} Périi hercle hodie, nísi hunc a te abigo. {C.} Áccede huc modo, adi húc modo. 	620
{S.} Étiam, scelus virí, minitare? quém ego [offatim iam] iam iam cóncipilabo. 	
quíd tibi huc ventio est? quíd tibi hanc áditio est? 	
quid tibi hanc notio est, inquam, amicam meam? 	
emoriere ocius, ni manu viceris. 	
{CYAM.} Quid, manu vicerim? {STRAT.} Fac quod iussi, mane. 	625
iam égo te hic offatím conficiam, <síc> occidi te óptumum est. 	
{CYAM.} Cáptiost: istám machaeram lóngiorem habes quam haéc est. 	
séd verum <me> sine dum petere: siquidem belligerandum est tecum, 	
adero, dum ego tecum, bellator, arbitrum aequom ceperim. 	
sed ego cesso hinc me amoliri, ventre dum salvo licet?— 	630
	%II.viii 	
{PHRON.} Datin sóleas? atque me intro actutum ducite, 	631
nam mihi de vento miserae condoluit caput.— 	
{STRAT.} Quid mihi futurum est, cui duae ancillae dolent, 	
quibus té donavi? iamne abiisti? em sic datur. 	
quo pacto excludi, quaeso, potui planius, 	635
quam exclusus nunc sum? púlcre ludificor. sine. 	
quantillo mi opere nunc persuaderi potest, 	
ut ego his suffringam talos totis aedibus. 	
num quippiam tam immutat mores mulierum? 	
postquam filiolum peperit, animos sustulit. 	640
nunc quasi mi dicat: nec te iubeo neque voto 	
intro ire in aedis. at ego nolo, non eo. 	
ego faxo dicat me in diebus pauculis 	
crudum virum esse. sequere me hac. verbum sat est.— 	
	%III.i 	
{STRABAX} Rus mane dudum hinc ire me iussit pater, 	645
ut bubus glandem prandio depromerem. 	
post illoc quam veni, advenit, si dis placet, 	
ad villam argentum meo qui debebat patri, 	
qui ovis Tarentínas erat mercatus de patre. 	
quaerit patrem. dico esse in urbe. interrogo, 	650
quid eum velit * 	
homo cruminam sibi de collo detrahit, 	
minas viginti mihi dat. accipio libens, 	
condo in cruminam. ille abit. ego propere minas 	
ovis ín crumina hác in urbem detuli. 	655
fuít edepol Mars meo periratus patri, 	
nam oves illius hau longe absunt a lupis. 	
nunc ego istos mundulos urbanos amasios 	
hoc ictu exponam atque omnis eiciam foras. 	
eradicarest certum cumprimis patrem, 	660
post id locorum matrem. nunc hoc deferam 	
argentum ad hanc, quam mage amo quam matrem meam. 	
tat, ecquis intust? ecquis hoc aperit ostium? 	
{ASTAPHIVM} Quid istúc? alienun es, amabo, mi Strabax, 	664-665
qui non extemplo <intro> ieris? {STRAB.} Anne oportuit? 	666
{AST.} Ita te quidem, qui es familiaris. {STRAB.} Ibitur, 	
ne me morari censeas.—{AST.} Lepide facis. 	
	%III.ii 	
{TRVCVLENTVS} Mirum videtur, rure erilem filium 	669
Strabacem non rediisse; nisi si clanculum 	670
conlapsus est hic in corruptelam suam. 	
{AST.} Iam pol illic inclamabit me si aspexerit. 	
{TRVC.} Nimio minus saévos iam sum, Astaphium, quam fui, 	
iam non <ego> sum truculentus, noli metuere. 	
{AST.} Quid vis? qui<d metuam>? tuam expecto truculentiam. 	675
{TRVC.} Dic impera mihi quid libet quo vis modo. 	
novos ómnis mores habeo, veteres perdidi. 	
vel amare possum vel iam scortum ducere. 	
{AST.} Lepide mecastor nuntias. sed dic mihi, 	
haben—{TRVC.} Marsipum te fortasse dicere? 	680
{AST.} Intellexisti lepide quid ego dicerem. 	
{STRAT.} Heus tu, iam postquam in urbem crebro commeo, 	
dicax sum factus. iam sum caullator probus. 	
{AST.} Quid id est, amabo? ístaec ridicularia, 	
cavillátiones, vis opinor dicere? 	685
{STRAT.} Istud pauxillum differt a cavillibus. 	
{AST.} Sequere intro [me], amabo, mea voluptas. {STRAT.} Tene hoc tibi: 	
rabonem habeto, ut mecum hanc noctem sies. 	
{AST.} Perii, rabonem? quam esse dicam hanc beluam? 	
quin tu arrabonem dicis? {STRAT.} 'A' facio lucri, 	690
ut Praenestinis conia est ciconia. 	
{AST.} Sequere, obsecro. {STRAT.} Strabacem hic opperiar modo, 	
si rure veniat. {AST.} Is quidem hic ápud nos est Strabax, 	
modo rure venit. {STRAT.} Priusne quam ad matrem suam? 	
eu edepol hominem nihili. {AST.} Iamne autem ut soles? 	695
{STRAT.} Iamne nihil dico? {AST.} I intro, amabo, cedo manum. 	
{STRAT.} Tene. in tabernam ducor devorsoriam, 	
ubi male accipiar mea mihi pecunia.— 	
	%IV.i 	
{DINIARCHVS} Néque gnatust neque progignetur neque potest reperirier 	699
cuí ego nunc <aut> dictum aut factum melius quam Veneri velim. 	700
di magni, * ut ego laetus sum et laetitia differor. 	
ita ad me magna nuntiavit Cyamus hodie gaudia: 	
mea dona deamata acceptaque habita esse apud Phronesium; 	
quom hoc iam volup est, tum illuc nimium magnae mellinae mihi, 	
militis odiosa ingrataque habita. totus gaudeo. 	705
mea pila est: si repudiatur miles, mulier mecum erit. 	
salvos sum, quia pereo; si non peream, plane perierim. 	
nunc speculabor quid ibi agatur, quis eat intro, qui foras 	
veniat; procul hinc observabo, meis quid fortunis fuat. 	
quia nihil habeo unum animos movi mi hic omnia agam precario† 	710
	%IV.ii 	
{ASTAPHIVM} Lepide éfficiam meum ego ófficium: vide intús modo ut tu tuom item éfficias. 	711
ama, íd quod decét, rem tuam: ístum exináni. 	
nunc dum isti lubet, dum habet, tempus ei rei † secundas 	
prome venustatem amanti tuam, ut gaudeat cum perdis. 	
ego híc interím restitáns praesidébo, 	715
istíc dum sic fáciat domum ad te exagógam; 	
nec quémquam interim ístoc ad vós, qui sit ódio, 	
intró mittam: tú perge, ut lúbet, ludo in ístoc. 	
{DIN.} Quis ístest, Astaphium, índica, qui périt? {AST.} Amabo, hicín tu eras? 	
{DIN.} Moléstusne súm? {AST.} Nunc magís quam fuísti, 	720
nam si quid nobis usust nobis molestus† 	
sed óbsecro, da mi óperam, ut narrem quaé volo. 	
{DIN.} Nám quid est? núm mea réfert? {AST.} Non mússito. 	
intús bolos quós dat! {DIN.} Quíd? amator novos quíspiam? 	
{AST.} Íntegrum et plénum adortást thensaurúm. {DIN.} Quis est? 	725
{AST.} Éloquar, sed tú taceto. nóstin tu hunc Strabácem? {DIN.} Quidni? 	
{AST.} Sólus summam <núnc> habet hic ápud nos, nunc is est fúndus nobis. 	
animó bono male <rem> gerit. {DIN.} Perit hercle, ego idem * 	
bona pérdidi, mala repperi, factus sum extimus a vobis. 	
{AST.} Stúltus es, qui facta infecta facere verbis postules. 	730
Thetis quoque etiam lamentando pausam fecit filio. 	
{DIN.} Non ego nunc intro ad vos mittar? {AST.} Quidum quam miles magis? 	
{DIN.} Quia enim plus dedi. {AST.} Plus enim es íntro missus, quom dabas: 	
sine vicissim qui dant [operam] ob illud quod dant operis utier. 	
litteras didicisti: quando scis, sine alios discere. 	735
{DIN.} Discant, dum mihi commentari liceat, ni oblitus siem. 	
{AST.} Quid erit interea magistrae, dum tu commentabere? 	
volt [interim] illa itidem commentari. {D.} Quid? {A.} Rem accipere identidem. 	
{DIN.} Dedi equidem hodie: <iussi> ei quinque argenti deferri minas, 	
praeterea una mína obsonatum. {AST.} Idem istuc delatum scio. 	740
de eo nunc bene sunt tua virtute. {DIN.} Ei, meane [ut] inimici mei 	
bona istic caedent? mortuom hercle me quam ut id pátiar mavelim. 	
{AST.} †Stultus quid est aperire. {DIN.} Quid iam? {AST.} Quia pol mavelim 	746
mihi inimicos invidere, quam med inimicis meis; 	743
nam invidere alii bene esse, tibi male esse, miseria est. 	
qui invident egent; illis quibus invidetur, i rem habent. 	745
{DIN.} Non <mei> licet obsoni me participem fieri? 	747
{AST.} Si volebas participari, auferres dimidium domum. 	
nám item ut Acherunti hic <apud nos> ratio accepti scribitur: 	
intro accipitur; quando acceptumst, non potest ferri foras. 	750
bene vale. {D.} Resiste. {A.} Omitte. {D.} A, mitte intro. {A.} Ad te quidem. 	
{DIN.} Immo istoc ad vos <volo> ire. {AST.} Non potest, nimium petis. 	
{DIN.} Experiri [sine]—{AST.} Immo opperire. vis est experirier. 	
{DIN.} Dic me adesse. {AST.} Abi, occupatast. res itast, ne frustra sis. 	
{D.} Redin an non redis? {A.} Vocat me quae in me potest plus quam potes. 	755
{D.} Vno verbo—{A.} Eloquere. {D.} Mittin me intro? {A.} Mendax es, abi. 	
unum aiebas, tria iam dixti verba, atque <ea> mendacia.— 	
{DIN.} Abiit intro, exclusit. egon ut haec mihi patiar fieri? 	
iam hercle egó tibi, inlecebra, ludos faciam clamore in via, 	
quae adversum legem accepisti a plurimis pecuniam; 	760
iam hercle apud nóvos omnis magistrátus faxo erit nomen tuom, 	
post id égo te manum iníciam quadrupuli, venefica, 	
suppostrix puerum. égo edepol iam tua probra aperibo omnia. 	
nihil me <prohibet,> perdidi omne quod fuit: fio impudens, 	
nec mi adeost tantillum pensi iam, quos capiam calceos. 	765
sed quid ego hic clamo? quid si me iubeat intromittier? 	
conceptis me non facturum verbis iurem, si velit. 	
nugae sunt. si stimulos pugnis caedis, manibus plus dolet. 	
de nihilo nihil est irasci, quae te non flocci facit. 	
sed quid hoc ést? pro di immortales, Calliclem video senem, 	770
meus qui adfinis fuit, ancillas duas constrictas ducere, 	
alteram tonstricem húius, alteram ancillam suam. 	
pertimui: postquam una cura cor meum movit modo, 	
timeo ne male facta antiqua mea sint inventa omnia. 	
	%IV.iii 	
{CALLICLES} Egon tibi male dícam tibique aut male velim? ut animus meust, 	775
propemodum expertae estis, quam ego sim mitis tranquillusque homo. 	
rogitavi ego vos verberatas ambas pendentis simul; 	
commemini, quo quicque pacto sitis confessae scio; 	
hic nunc volo scire eodem pacton sine malo fateamini. 	
quamquam vos colubrino ingenio ambae estis, edico prius, 	780
ne duplicis habeatis linguas, ne ego bilinguis vos necem, 	
nisi si ad tintinnaculos voltis vos educi viros. 	
{ANCILLA} Vis subigit verum fateri, ita lora laedunt bracchia. 	
{CALL.} At si verum mi eritis fassae, vinclis exsolvemini. 	
{DIN.} Etiamnum quid sit negoti, falsus incertusque sum, 	785
nisi quia timeo tamen, egomet <quia> quod peccavi scio. 	
{CALL.} Omnium primum diversae state—em sic, istuc volo; 	
neve inter vos significetis, ego ero paries. loquere tu. 	
{ANC.} Quid loquar? {CALL.} Quid puero factumst, mea quem peperit filia, 	
meo nepote? capita rerum <ede> expedite. {ANC.} Istae dedi. 	790
{CALL.} Iam tace. accepistin puerum tú ab hac? {TONSTRIX} Accepi. {CALL.} Tace. 	
nil moror praeterea. satis es fassa. {TON.} Infitias non eo. 	
{CALL.} Iam livorem verbo scapulis istoc concinnas tuis. 	
conveniunt adhuc utriusque verba. {DIN.} Vae misero mihi, 	
mea nunc facinora aperiuntur, clam quae speravi fore. 	795
{C.} Loquere tu. qui dare te huic puerum iussit? {ANC.} Era maior mea. 	
[{CALL.} Quid tu, cur eum accepisti? {TON.} Era med oravit minor, 	
puer ut <sibi> ferretur eaque ut celarentur omnia.] 	
{C.} Loquere tu. quid eo fecisti puero? {T.} Ad meam eram detuli. 	
{CALL.} Quid eo puero tua era fecit? {TON.} Erae meae extemplo dedit. 	800
{C.} Quoi, malum, erae? {A.} Duae sunt istae. {C.} Cave tu nisi quod te rogo. 	
ex te exquiro. {TON.} Mater, inquam, filiae dono dedit. 	
{C.} Plus quam dudum [inqua] loquere. {T.} Plus tu rogitas. {C.} Responde ocius: 	
quid illa cui donatus <puer> est? {T.} Supposivit. {C.} Cui? {T.} Sibi. 	
{CALL.} Pro filiolon? {T.} Pro filiolo. {C.} Di, obsecro vostram fidem, 	805
ut facilius alia quam alia eundem puerum unum parit: 	
haec labore alieno puerum peperit sine doloribus. 	
puer quidem beatust: matres duás habet et avias duas: 	
iam metuo, patres quot fuerint. vide sis facinus muliebre. 	
{ANC.} Magis pol haec malitia pertinét ad viros quam ad mulieres: 	810
vir illam, non mulier praegnatem fecit. {CALL.} Idem ego istuc scio. 	
tu bona ei custos fuisti. {ANC.} Plus potest qui plus valet. 	
vir erat, plus valebat: vicit, quod petebat abstulit. 	
{CALL.} Et tibi quidem hercle ídem attulit magnum malum. 	
{ANC.} Idem istuc ipsa, etsi tu taceas, reapse experta intellego. 	815
{CALL.} Numquam te facere hodie quivi, ut is quis esset diceres. 	
{ANC.} Tacui adhuc: nunc <non> tacebo, quando adest nec se indicat. 	
{DIN.} Lapideus sum, commovere me miser non audeo. 	
res palam omnis est, meo illic nunc sunt capiti comitia. 	
meum illuc facinus, mea stultitia est. timeo, quam mox nominer. 	820
{CALL.} Loquere, filiam meam quis integram stupraverit. 	
{ANC.} Video ego té, propter male facta qui es patronus parieti. 	
{DIN.} Neque vivos neque mortuos sum, ne<que> quid nunc faciam scio, 	
neque ut hinc abeam neque ut hunc adeam scio, timore torpeo. 	
{CALL.} Dicin an non? {ANC.} Diniarchus, quoi illam prius desponderas. 	825
{C.} Vbi is homost quem dicis? {D.} Adsum, Callicles. per tua obsecro 	
genua te, ut istuc insipienter factum sapienter feras, 	
mihique ignoscas quod animi impos vini vitio fecerim. 	
{CALL.} Non placet <qui> in mutum culpam confert, <qui non> quit loqui. 	
nam vinum si fabulari possit, se defenderet. 	830
non vinum <viris> moderari, sed viri vino solent, 	
qui quidem probi sunt; verum qui improbust si quasi bibit 	
sive adeo caret temeto, tamen ab ingenio improbust. 	
{DIN.} Scio equidem quae nolo multa mi audienda ob noxiam. 	
ego tibi me obnoxium esse fateor culpae compotem. 	835
{ANC.} Callicles, vide in quaéstione ne facias iniuriam: 	
reus solutus causam dicit, testis vinctos attines. 	
{CALL.} Solvite istas. agite, abite tu domum et tu autem domum. 	
eloquere haec erae tu: puerum reddat, si quis eum petat. 	
eamus tu in ius. {DIN.} Quid vis in ius me ire? tu es praetor mihi. 	840
verum te obsecro, ut tuam gnatam des mi uxorem, Callicles. 	
{CALL.} Eundem pol te iudicasse qui admisti eam rem intellego. 	
nam haud mansisti, dum ego darem illam: tute sumpsisti tibi. 	
nunc habeas ut nactu's. verum hoc ego te multabo bolo: 	
sex talenta magna dotis demam pro ista inscitia. 	845
{DIN.} Bene agis mecum. {CALL.} Filium istinc tuom te meliust repetere. 	
ceterum uxorem quam primum potest abduce ex aedibus. 	
ego abeo. iam illi remittam nuntium adfini meo, 	
dicam ut aliam condicionem filio inveniat suo.— 	
{DIN.} At ego ab hac puerum reposcam, ne mox infitias eat; 	850
nihil est, nám eapse ultro ut factumst fecit omnem rem palam. 	
sed nimium pol opportune éccam eapse egreditur foras. 	
ne ista stimulum longum habet, quae usque illinc cor pungit meum. 	
	%IV.iv 	
{PHRONESIVM} Blitea et luteast meretrix nisi quae sapit in vino ad rem suam; 	854
si alia membra vino madeant, cor sit saltem sobrium. 	855
nam mihi dividiaest, [in] tonstricem meam sic convictam male. 	
ea dixit, eum Diniarchi puerum inventum filium. 	
ubi id audivi, quám <ego propere potui egressa huc sum foras. 	
{DIN.} Lubet adire> quam penes est mea omnis res et liberi. 	858a
{PHRON.} Video eccum qui suis tutorem med optavit liberis. 	859
{DIN.} Mulier, ad <te> sum profectus. {PH.} Quid agitur, voluptas mea? 	860
{DIN.} Non voluptas, aufer nugas, nil ego nunc de istac re ago. 	
{PHRON.} Scio mecastor quid velis ét quid postules et quid petas: 	
me videre vis, [et me] te a me ire postulas, puerum petis. 	
{DIN.} Di immortales, ut planiloqua est, paucis ut rem ipsam attigit. 	
{PHRON.} Scio equidem sponsam tibi esse et filium ex sponsa tua 	865
et tibi uxorem ducendam, [iam] esse alibi iám animum tuom 	
et <me> quasi pro derelicta: scio, abituru's. sed tamen 	
cogitato, mus pusillus quam sit sapiens bestia, 	
aetatem qui non cubili <uni> umquam committit suam, 	
quin, si unum obsideatur, aliud <iam> perfugium <ele>gerit. 	870
{DIN.} Otium ubi erit, de istis rebus tum amplius tecum loquar. 	
nunc puerum redde. {PHRON.} Immo amabo ut hos dies aliquos sinas 	
eum esse apud me. {DIN.} Minime. {PHRON.} Amabo. {DIN.} Quid opus <est>? {PHRON.} In rem meam <est>. 	
triduom hoc saltem, dum áliquo miles circumducitur, 	
sine me habere: siquidem habebo, tibi quoque etiam proderit; 	875
si auferes [puerum], a milite omnis [tum] mihi spes animam efflaverit. 	
{DIN.} Factum cupio, nam nefacere si velim, non est locus; 	
nunc puero utere et procura, quando quor cures habes. 	
{PH.} Multum amo te ób istam rem mecastor. ubi domi metues malum, 	
fugito huc ad me: saltem amicus mi esto † manubinarius. 	880
{D.} Bene vale, Phronesium. {PH.} <An non et>iam tuom oculum vocas? 	
{DIN.} Id quoque interim † futatim nomen commemorabitur. 	
numquid vis? {PH.} Fac valeas. {D.} Operae ubi mi erit, ad te venero.— 	
{PHRON.} Ille quidem hinc abiit, abscessit. dicere hic quidvis licet. 	
verum est verbum quod memoratur: ubi amici ibidem <sunt> opes. 	885
propter hunc spes etiamst hodie † tantum iri militem; 	
quém ego ecastor mage amo quam me, dum id quod cupio inde aufero. 	
quae cum multum abstulimus, hau multum <eius> apparet quod datum est: 	
ita sunt gloriae meretricum. {ASTAPHIVM} Áha tace. {PHRON.} Quid est, obsecro? 	
{A.} <Pater> adest pueri. {PH.} Sine eumpse adire huc. sine, si is est modo. 	890
{A.} <Ipsus est>. {PH.} Sine eumpse adire, ut cupit, ad me. {A.} Rectam tenet. 	
{PHRON.} Ne istum ecastor hodie aspiciam confectum fallaciis. 	
	%V.i 	
{STRATOPHANES} Ego minam auri fero supplicium † damnis ad amicam meam: 	893
ut illud acceptum sit, prius quod perdidi, hoc addam insuper. 	
sed quid video? eram atque ancillam ante aedis. adeundae haec mihi. 	895
quid hic vos agitis? {PH.} Ne me appella <quaeso>. {S.} <Aha> nimium saeviter. 	
{PH.} Potine ut mihi molestus ne sis? {ST.} Ecquid, Astaphium, litiumst? 	
{A.} Merito ecastor tibi succenset. {PH.} Egon, atque isti etiam parum 	
male volo. {STRAT.} Ego, mea voluptas, si quid peccavi prius, 	
supplicium ad te hanc mínam fero auri. si minus crédis, respice. 	900
{PHRON.} Manus vetat prius quám penes sese habeat quicquam credere. 	
puero opust cibo, opus est matri autem, <opus est> quae puerum lavit, 	
opus nutrici, lact ut habeat, veteris vini largiter 	
ut dies noctesque potet, ópust ligno, opust carbonibus, 	
fasciis opus est, pulvinis, cunis, incunabulis, 	905
oleo <opust>, opus est farina, porro opus est totum diem: 	
numquam hoc uno die efficiatur opus, quin opus semper siet; 	
non enim póssunt militares pueri † etauio exducier. 	
{STRAT.} Respice ergo, áccipe hoc, qui ístuc efficias opus. 	
{PHRON.} Cedo, quamquam parum est. {STRAT.} Addam etiam unam minam istuc post. {PHRON.} Parumst. 	910
{STRAT.} Tuo arbitratu quod iubebis dabitur. da nunc savium. 	
{PH.} Mitte me, inquam, odiosu's. {ST.} Nil fit, non amor, teritur dies. 	
plus decem pondo † moris pauxillisper perdidi. 	
{PHRON.} Accipe hoc atque auferto intro. {STRABAX} Vbi mea amicast gentium? 	
neque ruri neque hic óperis quicquam facio, corrumpor situ, 	915
ita miser cubando in lecto hic expectando obdurui. 	
sed eccam video. heús amica, quid agis? [mille]. {STRAT.} Quis illic <est> homo? 	
{PHRON.} Quém ego ecastor mage amo quam te. * {STRAT.} Quam me? quo modo? 	
{PHRON.} Hoc modo, ut molestus ne sis. {STRAT.} Iam<ne> abis, postquam aurum habes? 	
{PHRON.} Condidi intro quod dedisti. {STRAB.} Ades, amica, te adloquor. 	920
{PHRON.} At ego ad te ibam, mea delicia. {STRAB.} Hercle vero serio, 	
quamquam ego tibi videor stultus, gaudere aliqui me volo; 	
nam quamquam tu es bella, malo tuo, nisi ego aliqui gaudeo. 	
{PH.} Vin te amplectar, savium dem? {STRAB.} Quidvis face <qui> gaudeam. 	
{STRAT.} Meosne ante oculos ego illam patiar alios amplexarier? 	925
mortuom hercle me hodie satiust. apstine hoc, mulier, manum, 	
nisi si te mea manu † ui in machaera et hunc vis mori. 	
{PHRON.} Nil halapari satiust, miles, si te amari postulas; 	
auro, hau ferro deterrere potes, <hunc> né amem, Stratophanes. 	
{STRAT.} Qui, malum, bella aut faceta es, quaé ames hominem isti modi? 	930
{PH.} Venitne in méntem tibi quod verbum in cavea dixit histrio: 	
omnes homines ad suom quaestum callent et fastidiunt. 	
{STRAT.} Huncine hominem te amplexari tam horridum ac tam squalidum? 	
{PH.} Quamquam hic squalet, quam<quam> hic horret, scitus <et> bellust mihi. 	
{STRAT.} Dedin ego aurum—{PHRON.} Mihi? dedisti filio cibaria. 	935
nunc, si hanc tecum esse speras, alia opust auri mina. 	
{STRAB.} Malam rem is et magnam magno opere, serva tibi viaticum. 	
{STRAT.} Quid isti debes? {PHRON.} Tria. {STRAT.} Quae tria nam? {PHRON.} Vnguenta, noctem, savium. 	
{STRAT.} Par pari respondet. verum nunc saltem, <et>si <istunc> amas, 	
dan tu mihi de tuis deliciis † sum quicquid pauxillulum? 	940
{PHRON.} Quid id, amabo, est quod dem? dic tum super feri† 	
†capas dicit auaui consultam istuc mihi homo† 	
cave faxis volnus tibi iam cui sunt dentes ferrei. 	
{STRAB.} Volgo ad se omnis intromittit. {STRAT.} Abstine istac tu manum. 	
{STRAB.} Iam hercle cum magno <malo> tu vapula vir strenuos. 	945
{STRAT.} Dedi ego huic aurum. {STRAB.} Át ego argentum. {STRAT.} †eat apale puram. 	
{STRAB.} At ego oves et lanam, et alia multa quae poscet dabo. 	
meliust te minis certare mecum quam minaciis. 	
{PHRON.} Lepidu's ecastor mortalis, mi Strabax, perge obsecro. 	
{AST.} Stultus atque insanus damnis certant: nos salvae sumus. 	950
{STRAT.} Age prior prompta aliquid. {STRAB.} Immo tu prior perde et peri. 	
{STRAT.} Em tibi talentum argenti. †Philippices est, tene tibi. 	
{PHRON.} Tanto melior, noster esto—sed de vostro vivito. 	
{STRAT.} Vbi est quod tu das? solve zonam, provocator. quid times? 	
{STRAB.} Tu peregrinu's, hic <ego> habito: non cum zona ego ambulo: 	955
pecua ad hanc collo in crumina ego obligata defero. 	
quid dedi! ut discinxi hominem. {STRAB.} Immo ego vero, qui dedi. 	
{PHRON.} I intro, amabo, i, tú eris mecum; <tum> tu eris mecum quidem. 	
{STRAT.} Quid tu? quid ais? cum hocin <eris>? ego <ero> posterior, <qui> dedi? 	
{PHRON.} Tu dedisti iam, <hic> daturust: ictuc habeo, hoc expeto. 	960
verum utrique mos geratur amborum ex sententia. 	
{STRAT.} Fiat. ut rem gnatam video, hoc accipiundumst quod datur. 	
{STRAB.} Meum quidem te lectum certe óccupare non sinam. 	
{PHRON.} Lepide ecastor aucupavi atque ex mea sententia, 	
meamque ut rem video bene gestam, vostram rursum bene geram: 	965
†romabo si quis animatust facere, faciat ut sciam. 	
Veneris causa adplaudite: eius haec in tutelast fabula. 	
spectatores, bene valete, plaudite atque exurgite. 	

	@Titus Maccius Plautus	Vidularia	verse
	%VIDVLARIA 	
	%PROLOGVS 	
* hanc rem ṿẹṭẹrẹ nomine 	1
* g * ẹṣṭịṭịṭ 	
p̣oṭẹnṭịaṃ ịnịmị<co>ṛuṃ ṣ··ṭịsịṭịọ 	
laudatụṣ ịa··s * gṛạ<ti>as 	
··ịus sc̣ * g * f̣ * ṇṛọ 	5
Sc<h>ẹdịa * ụọ * g<r>ae····c * 	
<p>oeta ha<nc> noster f<ecit> V<idularia>m. 	
ịsqu··ṭ·ṛ·ọ···cịụṇṭṃ ẹgọ fạ<x>o s<cibi>ṭịs. 	
p̣ṛịus nosciṭẹ <alia: sane> sc̣ịṭis, ịpsụṣ <e>ṣ<t>; 	
crẹḍo argumẹntum ṿellẹ vọṣ <pern>ọs<cer>ẹ; 	10
ịṇṭ<elle>g<etis poti>ụṣ q<uid a>g̣<an>ṭ q̣<ua>ṇd<o a>gent. 	
ạ * uoṣ ịṇ loco mọnitum··p̣ẹṭro 	
ḍị····q̣ * ṣ·c̣ọṃṃọdiụ···ṭaṣ· 	
ịnạ * ḅ ṃẹạṃ 	
magis qu * ạḅẹọ····ọṛtis nụnciaṃ 	15
uọs ill * ẹ··ṇọx̣ p̣ṛọ ḥọc̣ * 	
* ṣ··ṣ·ụṣ * 	16a
Hominem, semel quem úsurpavit servitus 	17
* * * 	17a
	%<NICODEMVS adulescens GORGINES senex> 	
	&Prisc. GL 2.300K 	
{NIC.} Éiusdem Bacchae fecerunt nostram navem Pentheum. 	17b
inopiam, luctum, maerorem, paupertatem, algum, famem. 	
{GORG.} Paupera haec res est. 	
haec myrtus Veneris est. 	
	%<DINIA senex NICODEMVS adulescens> 	
ẹsṭ quo * ṇẹq·····ụṣ c̣ẹṇsẹọ 	18
{NIC.} Quid ais? lic̣ẹṭ<ne? {DIN.} M>ạx̣uṃ<e, si>quid ésṭ ọp̣us. 	
sẹd quiḍ ẹṣṭ negoṭị? {NIC.} Té ego aụḍị<vi di>cere, 	20
operarium te vẹllẹ ru<s condu>c̣<ere>. 	
{DIN.} Ṛẹ<ct>ẹ audivisti. {NIC.} Quid vis ọp̣ẹṛịṣ <fie>ṛị? 	
{DIN.} Qu<id t>u istuc cuṛạs? ạṇ ṃịḥị ṭụṭor ạḍḍịṭụ'ṣ? 	
{NIC.} Dare possum, opinor, sạṭis bonúm ọp̣erarium. 	
{DIN.} Ẹst tibi in mercedẹ servus qụẹm dẹs quisp̣ịạ<m>? 	25
{NIC.} Inopia servum ị··ẹ······o me loc * 	
{DIN.} Quid? ṭu ḷọc̣ạs ṭẹ? nọ<n, ut opinor, serio,> 	
nam ẹquidẹm ṭe m<ercennarium haud esse arb>ịtror. 	
{NIC.} Non sum, siquidem tu n<on vis mercedem dare,> 	
verum, si pretium das, du<ces te>cum sịṃul. 	30
{DIN.} Laboriosa, adulescens, vịṭa est rustịc̣ạ. 	
{NIC.} Vrbana egestas edepol aliquanto magis. 	
{DIN.} Talis iactanḍịs tuae sunt consuetae manus. 	
{NIC.} At qualịs exercendas nunc intellego. 	
{DIN.} Mollitia urbana atque umbra corpus candidumst. 	35
{NIC.} Sol est ad eam rem pictor: ạtrum fecẹrit. 	
{DIN.} Heus tu, a me<is> iḷlịc̣ ẹṣṭụṛ <satis duru>ṣ c̣<ibus>. 	
{NIC.} Misero male esṣe <fuerit> con<senta>nẹ<um>. 	
quod ạbs ṭẹ···c̣ p̣··ṭ quạẹsṣo ut ṃ<ih>ị ịmpertiạṣ. 	
sị ṭịḅị p̣ụḍịc̣ọ <homine> est opus ẹṭ non malo, 	40
qui fidei plenior sịṭ quam sẹrvi ṭuị 	
cibique minimi maxumaque indusṭṛịạ, 	
mịṇịṃẹ mendace, em me licet conducere. 	
{DIN.} Non edepol equidem credo, mercennarium 	
te esse. <{NIC.} An> non credịs? nọṇ ···· <c>onḍu<ci> arbit<ror> 	45
ṇ * st ḍicat simul 	
* op̣eraṛịum 	
ịạṃ * uṇḍẹ conducam mihi 	
ṃultum labor<et, p>ạullum mereat, paullum ẹḍị<t>. 	
{NIC.} Minus operis nihilo faciam quam qui plurumum, 	50
nec mihi nisi unum prandium quicquam duis, 	
praeter mercedem. {DIN.} Quid merendam? {NIC.} Ne duis, 	
neque cenam. {DIN.} Non cenabis? {NIC.} Immo ibo domum. 	
{DIN.} Vbi habitas? {NIC.} Hic apud píscatorem Gorginem. 	
{DIN.} Vicinus igitur es mihi, ut tu pṛaedicas. 	55
	%<GORGINES CACISTVS ASPASIVS> 	
	&Prisc. GL 2.224K 	
{GORG.} Ánimum advortite ambo sultis. vidulum hic apponite; 	55a
ego servabo, quasi sequestro detis; neutri reddibo, 	
donicum res iudicata érit haec. 	
{ASP.} Haud fugio sequestrum 	
{(CAC.)} ibo ẹṭ qụạẹṛạṃ, si qụẹm possim sọc̣ịọrụṃ ṇaṇc̣ịscier 	56
seu quem norim, qui advocatus adsit. iam hunc novi locum. 	
hicine vos habiṭạtis? {GORG.} Hisc in aẹḍịbus: huc adḍucito. 	
at ego vidulum intro condam in arcam atque occludam probe. 	
tu si quem vis invenire tibi p̣ạṭṛọnum, quaeṛịṭa; 	60
perfidiose numquam quicquam hic agere decreṭụ<m>st mihi.— 	
{CAC.} Quṛ, ṃạlum, patronụṃ q̣ụạẹrạṃ, postquam litem perdidi? 	
né <ego> hoṃọ ṃịṣer e<t scelestus dudum at>que iṇf̣eḷịx f̣uị, 	
ṿịdulum q<ui> ụḅị ṿ<id>i, non mẹ circ̣ụmspexị centiens; 	
ṿẹrbero illic inter mụ<rtos> latuit, ịnsidias dedit. 	65
tam sció quam med hịc̣ stare: captam p̣ṛạẹdạṃ p̣ẹṛḍidị, 	
nisi quid ego meí simile aliquid contra consilium p̣ạṛọ. 	
hic astabo atque observabo, si quem amicum conspicẹṛ. 	
	%DINIA NICODEMVS CACISTVS 	
{DIN.} Ne tu edepol hodie miserias multas tuas 	69
mihi narravisti, eoque ab opere maxume 	70
te abire iussi, quia me miserebat tui. 	
{CAC.} Illic ést adulescens, quẹm ṭẹmpẹ<st>as ịmṃịṇ * 	
··f̣ịc̣···ṭ·ṣ ạṭque ạṛg̣··ẹṇ··m * ṛọṃ * 	
et iám ego audivi ḍ··ṃ ṛ * ṃ ṃụṭ * 	
in opus ut seṣẹ c̣ọḷlọc̣avit quaṃ <cit>o; 	75
<po>l haụṭ cessavịṭ, postquạṃ t<erra>ṃ ạṭṭịgị<t>. 	
mirum ẹṣt ṣị ạ····· ṭụạm ṿ·····ṣqua * 	
ṇọṣụos parenṭị···ḍạṛẹ p̣ọssu * tuṣ fụ * 	
ṛem mihi ṇạ<rravit;> ẹḍe<po>lị ṣịṃuḷ * 	
puerị··ṣ ḥi * ịṣp̣ * gis 	80
egentiorem * ṃịṇẹṇ···ṃ nẹṃiṇẹṃ 	
neque essẹ c̣ṛed<o neque fuisse> ṇeque f<o>rẹ. 	
{DIN.} Cave tu ístuc dixis. immo etiam argenti minam, 	
quam med oravisti ut darem tibi faenore, 	
iam ego adferam ad te. faenus mihi nullum duis. 	85
{NIC.} Di tibi illum faxint filium salvum tuum, 	
qum mihi qui vivam copiám inopi facịṣ. 	
sed quin accedat faenus, id non postulo. 	
{DIN.} Defaenerare hominem egentem hau decet. 	
quam ad redditurum ṭe ṃịhi dices diem, 	90
cave dẹ́mụṭạssiṣ. {NIC.} Vsque ḍọnec solvẹro, 	
{CAC.} Ibi ut piscabar, fuscina ici vidulum. 	
Nescio qui servos e myrteta prosilit. 	
Quid multa verba? plurimum luctavimus. 	
Nunc apud sequestrum vidulum posivimus. 	95
Ópposita est calcendix. {NIC.} At ego signi dicam quid siet. 	
A. Iúben hunc insuí in culleo 	
átque in altum deportari, suis ut annonam bonam 	
piscibus <concinnet>? B. Malo hunc adligari ad horiam, 	
ut semper piscetur, etsi sit tempestas maxima. 	100
Sígnum recte comparebat; huius contendi anulum. 	
Malim moriri meos quam mendicarier: 	
boni miserantur illum, hunc inrident mali. 	
Nunc servos argentum a patre expalpabitur. 	
(Nic.) immo id quod haec nostra est patria et quod hic meus pater, 	105
illic autem Soterinis est pater. 	
Nam audívi feminam égo leonem sémel parire – ⏑ – 	
Vbi quámque pedem viderat, subfurabatur omnis. 	
Sed leno egreditur foras; 	
hinc ex occulto sermonem eius sublegam. 	110

	@Titus Maccius Plautus	Fragmenta	play.fragment.verse
	%FRAGMENTA 	
	%ACHARISTIO 	
	&Non. 157M 	
quám ego tanta pauperavi per dolum pecunia. 	Ach.1.1
	&Plin. Nat. 14.92 	
panem et polentam, vinum murrinam. 	2.1
	%ADDICTVS 	
	&Serv. Dan. G. 1.124 	
opus fácere nimio quam dormire mavolo: 	Add.1.1
veternum metuo. 	
	%AGROECVS 	
	&Paul. Fest. 61M 	
quasi lupus ab armis valeo, clunes infractos gero. 	Agr.1.1
	%ARTEMO 	
	&Festus 305M 	
nunc míhi licet quidvis loqui, nemo hic adest superstes. 	Art.1.1
	&Festus 165M 	
* <mu>lionum nauteam fecisset * 	2.1
	&Festus 274M 	
ravim 	3.1
	%ASTRABA 	
	&Var. L. 6.73 	
Advl. Séquere adsecue, Polybadisce, meam spem cupio consequi. 	Ast.1.1
Pol. Sequor hercle equidem, nam libenter meam speratam consequor. 	
	&Var. L. 7.66 	
áxitiosae annonam caram e vili concinnant viris 	2.1
	&Festus 274M 	
quási tolleno aut pilum graecum reciprocas plana via. 	3.1
	&Festus 306M 	
–́ ⏑ terebratus multum sit et subscudes addite. 	4.1
	&Gel. N.A. 11.7.5 	
apludam 	5.1
	&Non. 63M 	
térebra tu quidem pertundis. 	6.1
	&Non. 376M 	
dare pédibus protinam sese ab his regionibus. 	7.1
	%BACARIA 	
	&Macr. Sat. 3.16.1 	
quis ést mortalis <aut fuit> tanta fortuna affectus 	Bac.1.1
umquam quam ego nunc sum, cuius haec ventri portatur pompa? 	
venit nunc qui mihi in mari acipenser latuit antehac, 	
cuius égo latus in latebrás reddam meis déntibus et mandíbulis. 	
	%BOEOTIA 	
	&Gel. N.A. 3.3.5 	
ut illúm di perdant, primus qui horas repperit 	Boe.1.1
quique adeo primus statuit hic solarium; 	
qui mihi comminuit misero articulatim diem. 	
nam <unum> me puero venter érat solarium, 	
multo omnium istorum optimum et verissimum. 	5
ubi is té monebat, esses, nisi cum nil erat; 	
nunc etiam quom est non estur, nisi Soli libet. 	
itaque adeo iam oppletum oppidum est solariis: 	
maior pars populi áridi reptant fame. 	
	&Var. L. 6.89 	
ubi primum accensus clamarat meridiem. 	2.1
	%CAECVS vel PRAEDONES 	
	&Char. GL 1.199K 	
nil quícquam factum nisi fabre nec quicquam positum sine loco, 	Cae.1.1
auro ebore argento, purpura, picturis, spoliis * 	
tum statuis * 	
	&Char. GL 1.202K 	
neque eam invito a me umquam abduces. 	2.1
	&Char. GL 1.209K 	
spectávi ludos mágnifice <conféctos> atque opulénter. 	3.1
	&Char. GL 1.211K 	
⏑ –́ ⏑ – plure áltero tantó quanto eius fundúst velim. 	4.1
ita súnt praedones: prorsum parcunt nemini. 	5.1
	&Char. GL 1.212K 	
in peregre? 	6.1
	&Char. GL 1.219K 	
    velim te arbitrari factum. 	7.1
sedulum est. summoventur hostes, removentur lapides. 	
⏑ –́ ⏑ si non strenue fatetur ubi sit aurum, 	8.1
membra exsecemus serra. 	
	&Char. GL 1.220K 	
nil féci secus quam me decet. 	9.1
	&Char. GL 1.240K 	
A. Quis tu es qui ducis me? B. Mu. A. Perii hercle, Afer est. 	10.1
	%CALCEOLVS 	
	&Macr. Sat. 3.18.9 	
    molluscam nucem 	Calc.1.1
super eius dixit impendere tegulas. 	
	%CARBONARIA 	
	&Festus 330M 	
–́ ego pernam, sumen sueris, spetile, callum, glandia. 	Carb.1.1
	&Non. 221M 	
pátibulum ferat per urbem, deinde adfigatur cruci. 	2.1
	&Prisc. GL 2.516K 	
secundum ipsam aram aurum abscondidi. 	3.1
	%†CESISTIO 	
	&Var. L. 7.67 	
dis stribula aut de lumbo obscena viscera. 	Ces.1.1
	%COLAX 	
	&Non. 545M 	
bátiolam auream octo pondo habebam, accipere noluit. 	Col.1.1
	&Fro. Aur. Caes. 2.5.1H 	
quí data fide firmata fidentem fefellerint, 	2.1
subdoli subsentatores, regi qui sunt proximi, 	
qui aliter regi dictis dicunt, aliter in animó habent. 	
	&Sch. Veron. Verg. A. 2.670 	
    si me tu hodie invitaveris, 	3.1
numquam quicquam * 	
	&Var. L. 7.105 	
nexum 	4.1
	%COMMORIENTES 	
	&Prisc. GL 2.280K 	
saliam in puteum praecipes. 	Comm.1.1
	%CONDALIVM 	
	&Var. L. 7.77 	
tam crepusculo fere ut amant. lampades accendite. 	Cond.1.1
	&Festus 229M 	
pro 	2.1
	%CORNICVLA 	
	&Var. L. 5.153 	
quíd cessamus ludos facere? circus noster eccum adest. 	Corn.1.1
	&Var. L. 7.52 	
quí regi latrocinatu's decem annos Demetrio. 	2.1
	&Non. 63M 	
púlchrum et luculentum hoc nobis hodie evenit proelium. 	3.1
	&Non. 134M 	
mihí Laverna in furtis celebrassit manus. 	4.1
	&Non. 147M 	
qui amánt ancillam meam Phedulium oculitus. 	5.1
	&Non. 220M 	
    em te obsecro, 	6.1
Lýde, pilleum meum, mi sodalis, mea Salubritas. 	
	&Diom. GL 1.383K 	
face olant aedes arabice. 	7.1
	%DYSCOLVS 	
	&Festus 170M 	
–́ virgo sum, nondum didici nupta verba dicere. 	Dysc.1.1
	%FAENERATRIX 	
	&Festus 372M 	
heus tu, in barbaria quod dixisse dicitur 	Faen.1.1
libertus suae patronae, id ego dico <tibi>: 	
'Libertas salve, vapula Papiria'. 	
	&Diom. GL 1.401K 	
quae ego populabo probe. 	2.1
	%FRETVM 	
	&Gel. N.A. 3.3.7 	
nunc íllud est quód responsum Arreti ludis magnis dicitur: 	Fret.1.1
peribo si non fecero, si faxo vapulabo. 	
	%FRIVOLARIA 	
	&Char. GL 1.193K 	
commodo dictitemus. 	Friv.1.1
	&Paul. Fest. 256M 	
is mi érat bilis, querquéra, tussis, aqua intércus * 	2.1
	&Festus 301M 	
sequimini me hac sultis, legiones omnes Lavernae. 	3.1
	&Var. L. 7.58 	
Úbi rorarii estis? Adsunt. Vbi sunt accensi? Ecce <nos>. 	4.1
	&Var. L. 5.89 	
ágite nunc, subsidite omnes, quasi solent triarii. 	5.1
	&Festus 166M 	
nave ágere oportet quod agas, non ductarier. 	6.1
	&Non. 66M 	
superaboque omnis argutando praeficas. 	7.1
	&Festus 297M 	
    tunc papillae primulum 	8.1
sororiabant; illud volui dicere, 	
fraterculabant. <quid> opus est verbis? 	
	&Festus 313M 	
agnina tene * <stre>bulis. 	9.1
	&Prisc. GL 2.188K 	
o amice ex multis mi une Cephalio. 	10.1
	%FVGITIVI 	
	&Var. L. 7.63 	
A. †agerge, specta, vide vibices quantas. B. Iam inspexi. quid est? 	Fugi.1.1
	%GEMINI LENONES 	
	&Festus 249M 	
dolet huíc puello sese venum ducier. 	GemLen.1.1
	%HORTVLVS 	
	&Festus 306M 	
praéco ibi adsit, cum corona quique liceat veneat. 	Hort.1.1
	%LIPARGVS 	
	&Prisc. GL 2.522K 	
níl moror mihi fucum in alveo, apibus qui peredit cibum. 	Lip.1.1
	%NERVOLARIA 	
	&Var. L. 7.68 	
scobína ego illum actutum adrasi senem. 	Nerv.1.1
	&Festus 145M 	
prohibentque moenia alia. unde ego fungar mea? 	2.1
	&Festus 181M 	
ocíssime nos liberi possimus fieri 	3.1
	&Festus 229M 	
producte prodigum esse amatorem addecet. 	4.1
	&Festus 294M 	
vinum sublestissimum 	5.1
	&Non. 127M 	
insánum valde uterque deamat. 	6.1
	&Gel. N.A. 3.3.6 	
scrattae scrupedae strittivillae sordidae 	7.1
	%PAGO 	
	&Var. L. 7.61 	
honos sýncerasto periit, pernis, glandio. 	Pag.1.1
	%PARASITVS MEDICVS 	
	&Non. 84M 	
in conspicillo adservabam pallium observabam† 	ParMed.1.1
	&Non. 200M 	
cum virgis caseum radi potest. 	2.1
	&Non. 551M 	
áddite lopadás echinos ostreas. 	3.1
	&Prisc. GL 2.489K 	
domi reliqui éxoletam virginem 	4.1
	%PARASITVS PIGER 	
	&Var. L. 7.77 	
inde hic bene potus primulo crepusculo. 	ParPig.1.1
	&Var. L. 7.62 	
domum ire coepi tramite dextra via. 	2.1
	&Festus 166M 	
ámbo magna laude lauti, postremo ambo sumus non nauci. 	3.1
	%PLOCINVS 	
	&Non. 149M; 204M 	
nám colorátilem fróntem habet, petilís habris 	Ploc.1.1
	%SATVRIO 	
	&Paul. Fest. 45M 	
catulinam carnem esitavisse 	Sat.1.1
	&Festus 162M 	
retrahi nequitur quoquo progressa est semel. 	2.1
	&Festus 277M 	
mále tibi evenisse video. glaber erat tamquam rien. 	3.1
	&Festus 306M 	
súbcenturiatum require qui te delectet domi. 	4.1
	%†SCEMATICVS 	
	&Non. 333M 	
nám pater tuos numquam cum illa étiam limavit caput. 	Scem.1.1
	%SITELLITERGVS 	
	&Var. L. 7.66 	
A. Múlier est, uxorculavit. B. Ego novi, scio axitiosa 	Sit.1.1
quam sit 	
	&Festus 375M 	
†fitea mihi insignitos pueros pariat postea 	2.1
aút varum aut valgum aut compernem aut paetum aut brocchum filium. 	
	%TRIGEMINI 	
	&Gel. N.A. 6.9.7 	
nísi fugissem in medium, credo, praemorsisset * 	Tri.1.1
	%FABVLARVM INCERTARVM FRAGMENTA 	
	&Var. L. 7.38 	
Epeúm fumificum, qui legioni nostrae habet coctum cibum. 	inc.1.1
	&Var. L. 7.91 	
quod volt † densum; ciccum non interduo. 	2.1
	&Var. L. 7.103 	
gannit odiosus omni totae familiae 	3.1
	&Paul. Fest. 49M 	
licet vós abire curriculo. 	4.1
	&Paul. Fest. 60M 	
iam tíbi tuis meritis crassus corius redditust. 	5.1
dí bene vertant, tene cruminam. ínerunt triginta minae. 	6.1
	&Paul. Fest. 61M 	
núllam ego rem citiorem apud homines esse quam famam reor. 	7.1
	&Paul. Fest. 62M 	
stúltus est adversum aetatem et capitis canitudinem. 	8.1
conruspare tua consilia in pectore. 	9.1
númnam mihi oculi caecultant? estne hic noster Hermio? 	10.1
	&Paul. Fest. 77M 	
eiuravit militiam. 	11.1
	&Paul. Fest. 90M 	
sic me subes cottidie quasi fiber salicem. 	12.1
	&Paul. Fest. 110M 	
init te umquam febris? 	13.1
	&Paul. Fest. 143M 	
neque muneralem legem neque lenoniam 	14.1
rogata fuerit necne flocci aestimo. 	
	&Festus 165M 	
pérfidiose captus edepol nervo cervices probat. 	15.1
	&Festus 166M 	
muriaticam autem video in vasis stagneis 	16.1
naricám bonam et canutam et †taguma 	
†quinas fartas, conchas piscinarias. 	
	&Festus 169M 	
nón ego te novi, navalis scriba, columbar impudens? 	17.1
	&Festus 217M 	
níl deconciliare sibus nisi qui persibus sapis. 	18.1
	&Paul. Fest. 228M 	
sacrum an profanum hábeas, parvi penditur. 	19.1
	&Festus 278M 	
vix super * e misero mihi ac * 	20.1
	&Festus 297M 	
* non est tibi * um. . . . nam qui * cus surculis * m. tum poli * 	21.1
aut asulae * 	
	&Festus 309M 	
úlcerosam, compeditam, subverbustam, sordidam. 	22.1
	&Festus 333M 	
venter sullus di * inillum ego me hodie * esa farte biberem * 	23.1
	&Plin. Nat. 14.92 	
mittebam vinum pulchrum murrinam. 	24.1
	&Gel. N.A. 18.12.3 	
quid ést? hoc rugat pallium: amictus non sum commode. 	26.1
	&Gel. N.A. 18.12.4 	
exí tu, Dave, age sparge, mundum ésse hoc vestibulum volo. 	27.1
Venus ventura est nostra, nolo hoc pulveret. 	
	&Porph. in Hor. S. 1.6.22 	
pellibus periculum portenditur. 	28.1
	&Sch. Hor. S. 2.5.11 	
Cilix, Lycisce, Sosio, Stiche, Parmeno, 	29.1
exite et ferte fustes privos in manu. 	
	&Non. 119M 	
glirium examina. 	31.1
	&Non. 142M 	
quid murmurillas tecum et te discrucias? 	32.1
	&Non. 180M 	
leviór es quam tippûla. 	33.1
	&Non. 447M 	
nec machaeram audes dentes frendere† 	34.1
	&Char. GL 1.197K 	
inimicus esto, donicum ego revenero. 	35.1
	&Diom. GL 1.345K 	
⏑ sí qua forte contio est, ubi eum hietare nondum 	36.1
in mentem venit 	
	&Diom. GL 1.368K 	
ego illi venear. 	37.1
	&Diom. GL 1.458K 	
vinum precamur, nam hic deus praesens adest. 	38.1
	&Cledonius GL 5.59K 	
cette patri meo. 	39.1
	&Plot. Sac. A. Gr. GL 6.472K 	
haec praesepes mea est 	40.1
	&Serv. Dan. A. 1.738 	
néque ego ad mensam publicas res clamo neque leges crepo. 	41.1
	&Serv. Dan. A. 2.357 	
et égo te conculcabo ut sus catulos suos. 	42.1
	&Serv. Dan. A. 4.533 	
hunc sermonem institi. 	43.1
	&Serv. Dan. A. 9.399 	
properate prandium. 	44.1
	&Serv. A. 1.478 	
corpus tuum virgis ulmeis inscribam. 	45.1
	&Serv. A. 12.519 	
paupera est haec mulier. 	46.1
	&Serv. A. 6.205 	
ipsa sibi avis mortem creat. 	47.1
	&Serv. A. 6.229 	
pro laruato te circumferam 	48.1
	&Serv. A. 6.775 	
castrum Poenorum. 	49.1
	&Serv. A. 7.715 	
dissipabo te tamquam folia farfari. 	50.1
	&Serv. A. 8.310 	
faciles oculos habet. 	51.1
	&Macr. Sat. 5.19.11 	
medicum habet patagus morbus aes. 	52.1
	&Prisc. GL 1.293K 	
qui talis est de gnatabus suis. 	53.1
	&Isid. Orig. 19.5.2 	
probus quidem antea iaculator eras. 	54.1
	&Isid. Orig. 19.23.3 	
linna cooperta est †textrino Gallia. 	55.1
	&Isid. Orig. 19.24.1 	
    si quid facturus es, 	56.1
appende in umeris pallium 	
et perge ad <eam> quantum valet 	
tuorúm pedum pernicitas. 	
	&Isid. Orig. 20.8.1 	
aeneis coculis mi excocta est omnis misericordia. 	57.1
	&Corp. Gloss. 2.13.9 	
acieris 	58.1
	&Prisc. GL 3.70K 	
aequiter . . . asperiter 	59.1
	&Paul. Fest. 24M 	
aerumnulas 	60.1
	&Char. GL 1.242K 	
butubatta 	61.1
	&Corp. Gloss. 2.34.29 	
glos 	62.1
	&Paul. Fest. 99M 	
herbam do 	63.1
	&Isid. Orig. 5.26.17 	
interluere mare 	64.1
	&Paul. Fest. 243M 	
pullariam 	65.1
	&Serv. A. 3.42 	
scelerare 	66.1
	&Paul. Fest. 367M 	
thocum 	67.1
	&Paul. Fest. 368M 	
vesperna 	68.1
	&Paul. Fest. 61M 	
custoditio 	69.1
	&Paul. Fest. 35M 	
blandicella 	70.1
bellitudinem 	71.1
binominis 	72.1
	&Paul. Fest. 28M 	
ad exitam aetatem 	73.1
anginam vinariam 	74.1
adfabrum 	75.1
alimodi 	76.1
aeneolo 	77.1
aenulum 	78.1
	&Paul. Fest. 27M 	
addues 	79.1
aristophorum 	80.1
	&Paul. Fest. 35M 	
bitienses 	81.1
botulus 	82.1
	&Paul. Fest. 92M 	
fucilis 	83.1
	&Paul. Fest. 69M 	
dirigere 	84.1
	&Paul. Fest. 61M 	
coquitare 	85.1
	&Plot. Sac. A. Gr. GL 6.491K 	
reboo 	86.1
	&Fulg. serm. antiq. 38 	
flocci pendo quid rerum geras. 	87.1
	&Fulg. serm. antiq. 50 	
cistellam mihi offers cum crepundiis 	88.1

